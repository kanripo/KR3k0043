# -*- mode: mandoku-view; -*-
#+TITLE: 稗編
#+DATE: 2015-08-24 23:32:02.592713
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷二
<pb:KR3k0043_WYG_002-1a>¶
欽定四庫全書¶
　稗編卷二　　　　　　　明　唐順之　撰¶
　　易一¶
　¶
　¶
　¶
　¶
　¶
<pb:KR3k0043_WYG_002-1b>¶
　　　論河圗洛書　　　　　　　朱　熹¶
天地之間一氣而已分而為二則為隂陽而五行造化¶
萬物始終無不管於是焉故圗之位一與六共宗而居¶
乎北二與七為朋而居乎南三與八同道而居乎東四¶
與九為友而居乎西五與十相守而居乎中葢其所以¶
為數者不過一陽一隂一竒一偶以兩其五行而已所¶
謂天者陽之輕清而位乎上者也所謂地者隂之重濁¶
而位乎下者也陽數竒故一三五七九皆属乎天所謂¶
<pb:KR3k0043_WYG_002-2a>¶
天數五也隂數偶故二四六八十皆属乎地所謂地數¶
五也天數地數合而相求所謂五位之相得者然也天¶
以一生水而地以六成之地以二生火而天以七成之¶
天以三生木而地以八成之地以四生金而天以九成¶
之天以五生土而地以十成之此又其所謂各有合焉¶
者也積五竒而為二十五積五偶而為三十合是二者¶
而為五十有五此河圗之全數皆夫子之意而諸儒之¶
說也至於洛書則雖夫子之所未言然其象其說已具¶
<pb:KR3k0043_WYG_002-2b>¶
於前有以通之則劉歆所謂經緯表裏者可見矣或曰¶
河圗洛書之位與數其所以不同何也曰河圗以五生¶
數統五成數而同處其方葢揭其全以示人而道其常¶
數之體也洛書以五竒數統四偶數而各居其所葢主¶
於陽以統隂而肇其變數之用也曰其皆以五居中者¶
何也曰凡數之始一隂一陽而已矣陽之象圓圎者徑¶
一而圍三隂之象方方者徑一而圍四圍三者以一為¶
一故三其一陽而為三圍四者以二為一故兩其一隂¶
<pb:KR3k0043_WYG_002-3a>¶
而為二是所謂參天兩地者也三二之合則為五矣此¶
河圗洛書之數所以皆以五為中也然河圗以生數為¶
主故其中之所以為五者亦具五生數之象焉其下一¶
㸃天一之象也其上一㸃地二之象也其左一㸃天三¶
之象也其右一㸃地四之象也其中一㸃天五之象也¶
洛書以竒數為主故其中之所以為五者亦具五竒數¶
之象焉其下一㸃亦天一之象也其左一㸃亦天三之¶
象也其中一㸃亦天五之象也其右一㸃則天七之象¶
<pb:KR3k0043_WYG_002-3b>¶
也其上一㸃則天九之象也其數與位皆三同而二異¶
葢陽不可易而隂可易成數雖陽固亦生之隂也曰中¶
央之五既為五數之象矣然則其為數也奈何曰以數¶
言之通乎一圗由内及外固各有積實可紀之數矣然¶
河圗之一二三四各居其五象本方之外而六七八九¶
十者又各因五而得數以附於其生數之外洛書之一¶
三七九亦各居其五象本方之外而二四六八者又各¶
因其類以附於竒數之側葢中者為主而外者為客正¶
<pb:KR3k0043_WYG_002-4a>¶
者為君而側者為臣亦各有條而不紊也曰其多寡之¶
不同何也曰河圗主全故極於十而竒偶之位均論其¶
積實然後見其偶贏而竒乏也洛書主變故極於九而¶
其位與實皆竒贏而偶乏也必皆虚其中也然後隂陽¶
之數均於二十而無偏耳曰其序之不同何也曰河圗¶
以生出之次言之則始下次上次左次右以復於中而¶
又始於下也以運行之次言之則始東次南次中次西¶
次北左旋一周而又始於東也其生數之在内者則陽¶
<pb:KR3k0043_WYG_002-4b>¶
居下左而隂居上右也其成數之在外者則隂居下左¶
而陽居上右也洛書之次其陽數則首北次東次中次¶
西次南其隂數則首西南次東南次西北次東北也合¶
而言之則首北次西南次東次東南次中次西北次西¶
次東北而究於南也其運行則水克火火克金金克木¶
木克土右旋一周而土復克水也是亦各有說矣曰其¶
七八九六之數不同何也曰河圗六七八九既附於生¶
數之外矣此隂陽老少進退饒乏之正也其九者生數¶
<pb:KR3k0043_WYG_002-5a>¶
一三五之積也故自北而東自東而西以成於四之外¶
其六者生數二四之積也故自南而西自西而北以成¶
於一之外七則九之自西而南者也八則六之自北而¶
東者也此又隂陽老少互藏其宅之變也洛書之縱横¶
十五而七八九六迭為消長虚五分十而一含九二含¶
八三含七四含六則㕘伍錯綜無適而不遇其合焉此¶
變化無窮之所以為妙也曰然則聖人之則之也奈何¶
曰則河圗者虚其中則洛書者總其實也河圗之虚五¶
<pb:KR3k0043_WYG_002-5b>¶
與十者太極也竒數二十偶數二十者兩儀也以一二¶
三四為六七八九者四象也析四方之合以為乾坤離¶
坎補四隅之空以為兊震巽艮者八卦也洛書之實其¶
一為五行其二為五事其三為八政其四為五紀其五¶
為皇極其六為三徳其七為稽疑其八為庶徴其九為¶
福極其位與數尤曉然矣曰洛書而虚其中則亦太極¶
也竒偶各居二十則亦兩儀也一二三四而含九八七¶
六縱横十五而互為七八九六則亦四象也四方之正¶
<pb:KR3k0043_WYG_002-6a>¶
以為乾坤離坎四隅之偏以為兌震巽艮則亦八卦也¶
河圗之一六為水二七為火三八為木四九為金五十¶
為土則固洪範之五行而五十有五者又九疇之子目¶
也是則洛書固可以為易而河圗亦可以為範矣且又¶
安知圗之不為書書之不為圗也耶曰是其時雖有先¶
後數雖有多寡然其為理則一而已但易乃伏羲之所¶
先得乎圗而初無所待於書範則大禹之所獨得乎書¶
而未必追考於圗耳且以河圗而虚十則洛書四十有¶
<pb:KR3k0043_WYG_002-6b>¶
五之數也虚五則大衍五十之數也積五與十則洛書¶
縱横十五之數也以五乘十以十乘五則又皆大衍之¶
數也洛書之五又自含五則得十而通為大衍之數矣¶
積五與十則得十五而通為河圗之數矣茍明乎此則¶
横斜曲直無所不通而河圗洛書又豈有先後彼此之¶
間哉¶
　　　河圗八卦大衍之數　　　　鄭　樵¶
天地之數五十有五而河圗四十有五虚十而不用何¶
<pb:KR3k0043_WYG_002-7a>¶
也葢十數雖不用然一與九為十二與八為十三與七¶
為十合居中之五數縱横皆十五是知十數不用之中¶
有至用者存焉河圗之數四十五而八卦之數三十有¶
六虚九數而不用何也盖九數雖不用然乾之與¶
坤其數則九(乾三/坤六)震之與巽其數則九(震五/巽四)坎之¶
與離其數則九(坎五/離四)艮之與兑其數則九(艮五/兑四)是¶
知九數不用之中有至用者存焉天地之數五十¶
有五而大衍之數五十虚五數而不用何也葢五數雖¶
<pb:KR3k0043_WYG_002-7b>¶
不用然天一生水加五為六故曰地六成之地二生火¶
加五為七故曰天七成之天三生木加五為八故曰地¶
八成之地四生金加五為九故曰天九成之天五生土¶
加五為十故曰地十成之是知五數不用之中有至用¶
者存焉易之為數無徃而不合何疑九數之不可為河¶
圗十數之不可為洛書哉¶
　　　河圗洛書之數　　　　　　章俊卿(考索/)¶
知龍圗授羲之說然後可以究河圗之宗知左旋右轉¶
<pb:KR3k0043_WYG_002-8a>¶
之說然後可以定河圗之次知金火易位之說然後可¶
以論河圗之變夫天不愛道始有龍馬之祥地不愛寳¶
始出榮河之瑞豈非河圗之宗乎一三七九逆左循環¶
二四六八順右森布豈非河圗之次乎四九宜西而不¶
居西二七宜南而不居南又豈非河圗之變乎故劉牧¶
傳於范諤昌諤昌傳於許堅堅傳於李漑漑傳於种放¶
放傳於陳希夷即此圗之正印也自後世株守拘攣之¶
習津迷象數之塗或以為不用十數或以為不言成數¶
<pb:KR3k0043_WYG_002-8b>¶
是皆未知河圗之太極也葢圗有太極渾淪於中數之¶
五若以五而推則九上一下三左七右以二射八以四¶
射六圗雖不言十而十數隐於其中矣一與五為六水¶
成也三與五為八木成也四與五為九金成也二與五¶
為七火成也圗雖不言成而成數行乎其間矣然則河¶
圗妙致真可與識者道莫為俗人言也是故乾用九坤¶
用六得十五數也七為少陽八為少隂亦得十五數也¶
合而言之凡四十五此則河圗正數發露於大易也一¶
<pb:KR3k0043_WYG_002-9a>¶
五行二五事三八政四五紀是為十數五皇極六三徳¶
七稽疑八庶徴是為三十六數以次九而足之凡有四¶
十五數此則河圗本數敷演於洛書也天數竒而虚五¶
是為二十地數偶而虚五是為二十五合而計之亦四¶
十五此則河圗虚數分布於大衍也故嘗因是而為之¶
說曰天地之數五十有五所謂河圗者缺地十土之成¶
數也所謂洛書者増地十土之成數也所謂大衍者缺¶
天五土之生數也要之大衍之五十即洛書之四十五¶
<pb:KR3k0043_WYG_002-9b>¶
洛書之四十五即河圗之五十五也¶
　　　論有河圗而無字　　　　　程大昌(易原/)¶
夫子之言易曰河出圗洛出書聖人則之是易於圗書¶
固所兼法周人寳藏河圗孔子嘆河不出圗是河圗也¶
者古盛世實有之非後世傅㑹也孔安國曰龍馬出河¶
伏羲則其文以畫八卦謂之河圗又曰天與禹洛出書¶
神龜負文出列於背有數至九禹因而第之以成九類¶
劉歆乃曰伏羲氏受河圗則而畫之八卦是也禹治水¶
<pb:KR3k0043_WYG_002-10a>¶
賜洛書法而陳之洪範是也又叙洪範曰自五行至六¶
極凡六十五字洛書本文也夫安國之所謂文者數著¶
乎象而錯綜可觀焉爾非謂後世文籍之文也歆謂洛¶
書有字則全與孔異矣夫二子在漢皆號精博而違異¶
如此予於是疑此時圗書已自不存故各出意想而終¶
無定證也然劉歆專佐符命正使漢家秘藏有之歆何¶
以不得而見此不可曉也鄭康成則直曰河圗有九篇¶
洛書有六篇說者謂其本諸緯書緯書者哀平間實始¶
<pb:KR3k0043_WYG_002-10b>¶
有之非古也不可據也而其誤有可以理證者典籍之¶
字生於卦畫卦畫之智發於圗書易謂書契取夬為象¶
是八卦已重而文字始生也若圗書始出而篇章已具¶
則夫子謂書契取夬者誤矣此自可以意曉也特不知¶
漢未逺古二圗尚皆茫昩而陳摶之徒生二千年後何¶
從得之然而九位者三列數之旁正縱横無有不為十¶
五故劉牧李泰伯悉謂非人智能偽為也劉李之言近¶
矣而乾鑿度本出漢世其書多言河圗曰太一取之以¶
<pb:KR3k0043_WYG_002-11a>¶
行九宫四正四維皆十五也夫太一非所論也其所謂¶
四正四維環拱一五無徃而不為十五即此圗也然則¶
昔之作為乾鑿度者實嘗親見是圗矣其書言七八之¶
象九六之變皆以十五為宿葢於圗乎得之也乾鑿度¶
者世儒多引之以明易指者矣而鄭康成之論大衍以¶
十日十二辰二十八宿為五十亦自乾鑿度出也晉張¶
湛傳列子至七變為九曰此章全是周易乾鑿度則漢¶
魏以降凡言易老者皆已宗而用之非後世託為也然¶
<pb:KR3k0043_WYG_002-11b>¶
則圗書也者乾鑿度實能得之而孔劉反不得見何邪¶
所可言者其四維四正皆為十五正符陳摶所傳則其¶
來已古可篤信爾且說易者莫古於繫辭矣而繫辭之¶
言圗書正與天地變化天象吉凶同在聖人法效之數¶
也則謂以數發智者信而可驗也謂有字有書者妄也¶
天何言哉而况造字成書明與世接乎¶
　　　辯河圗洛書　　　　　　　熊朋來(後同/)¶
河圗洛書之名自易大傳言之天一地二天三地四天¶
<pb:KR3k0043_WYG_002-12a>¶
五地六天七地八天九地十言河圗數也參伍以變言¶
洛書數也言洛書者莫如易大傳三五之說後儒則僅¶
知有洪範而已至於其方位則莫如大戴禮記明堂篇¶
所謂二九四七五三六一八者最為明白本注云法龜¶
文也二九四是其前三位七五三是中間三位六一八¶
是尾後三位漢儒所說龜文可證者莫如大戴禮經注¶
之言大抵圗書之說至宋始詳其源發於希夷而劉牧¶
亦從范諤昌傳希夷之學其紊亂圗書特錯午言之以¶
<pb:KR3k0043_WYG_002-12b>¶
秘其術爾易本義啟蒙雖改正十為河圗九為洛書而¶
朱氏之門於其他文字間有未經改正處後儒猶或執¶
劉牧舊說為是反以所改正為不然者按劉牧字長民¶
衢州人其書有易數鉤隐圗頗穿鑿詭秘有河圗四象¶
圗自以為𤣥妙却是十為河圗矣牧之說不當自為異¶
同觀其所作河圗四象及大衍等圗則學者宜守朱蔡¶
改定十為圗九為書證於大戴禮明堂篇經注龜文方¶
位可無疑矣今録劉牧河圗四象圗如左方¶
<pb:KR3k0043_WYG_002-13a>¶
　　　　　　　　　　劉牧此圗五合一成六而居¶
　　　　　　　　　　北為水五合三成八而居東為¶
　　　　　　　　　　木五合二成七而居南為火五¶
　　　　　　　　　　合四成九而居西為金謂之河¶
　　　　　　　　　　圗四象此即河圗矣不言中宫¶
　　　　　　　　　　五與十者内外周回皆五十也¶
　　　河圗中天數二十有五即洛書¶
洛書即是河圗中天數二十有五圗所以顧命但言河¶
<pb:KR3k0043_WYG_002-13b>¶
圗論語但言河不出圗禮運但言河出馬圗皆不言洛¶
書者洛書在河圗中也近年虚齋趙氏嘗作天數地數¶
二圗不知天數圗即洛書上官氏常以河圗衍為十圗¶
其第五圗即洛書第六圗即地數三十圗而東西南北¶
易位以仰承五圗陽順轉隂逆轉也彼葢以隂陽家三¶
白飛宫之例布十於九抽添而求之爾五六天地之中¶
數五為天心縱横八面皆三五之數六為地心縱横八¶
面皆三六之數其餘八圗則不能縱横八面皆合不若¶
<pb:KR3k0043_WYG_002-14a>¶
五六兩圗之自然今只以天數二十有五地數三十各為¶
一圗見得河圗乃其全體總圗也天數二十有五圗自然¶
金火易位地數三十圗自然水土易位天數圗自然缺十¶
故洛書言疇則自一至九地數圗自然缺一故洛書言用¶
則自二至十卲子所謂隂無一陽無十也河圗者五行之¶
全體至洛書入用必有易位處以見造化發用即如此卦¶
爻變動處占者於此取用焉天用莫如金火日月是也¶
地用莫如水土山川是也隂陽家水土同生申旺子亦¶
<pb:KR3k0043_WYG_002-14b>¶
是河圗洛書中已具此理書不盡言圗不盡意上官氏十¶
圗以地數圗易置四方之位如測景占象以天地盤逆順¶
相求不如但以天數地數為正面圗天數圗即洛書也¶
　　　　　　　　　　　　　　五居中八面皆成¶
　　　　　　　　　　　　　　十五三之為三五¶
　　　　　　　　　　　　　　也虚五則八面皆¶
　　　　　　　　　　　　　　成十兩之為二五¶
　　　　　　　　　　　　　　也¶
<pb:KR3k0043_WYG_002-15a>¶
　¶
　¶
　　　　　　　　　　　　　　六居中八面皆成¶
　　　　　　　　　　　　　　十八三之為三六¶
　　　　　　　　　　　　　　也虚六則八面皆¶
　　　　　　　　　　　　　　成十二兩之為二¶
　　　　　　　　　　　　　　六也¶
　　　易中兼有河圗洛書¶
<pb:KR3k0043_WYG_002-15b>¶
易大傳曰河出圗洛出書聖人則之易中葢兼取於圗¶
書矣後儒直以易為河圗範為洛書遂使圗書體用二¶
致至謂伏羲得其圗禹得其書至謂洪範中㡬十字為¶
龜文固哉其言圗書也如大傳所謂㕘伍以變錯綜其¶
數乃夫子發明洛書之數㕘者三而數之伍者五而數¶
之錯者交而互之綜者總而挈之即洛書之數而易用¶
之以變易所以成天地之文定天下之象者也故聖人¶
於易以圗書並言之¶
<pb:KR3k0043_WYG_002-16a>¶
　　　洛書辯　　　　　　　　王　禕(本集/)¶
洛書非洪範也昔箕子之告武王曰我聞在昔鯀陻洪¶
水汨陳其五行帝乃震怒不畀洪範九疇彛倫攸斁鯀¶
則殛死禹乃嗣興天乃錫禹洪範九疇彛倫攸叙初不¶
言洪範為洛書也孔子之繫易曰河出圗洛出書聖人¶
則之未始以洛書為洪範也葢分圗書為易範而以洪¶
範九疇合洛書則自漢儒孔安國劉向歆諸儒始其說¶
以謂河圗者伏羲氏王天下龍馬出河負圗其背其數¶
<pb:KR3k0043_WYG_002-16b>¶
十遂則其文以畫八卦洛書者禹治水時神龜出洛負¶
文其背其數九禹因而第之以定九疇後世儒者以為¶
九疇帝王之大法而洛書聖言也遂皆信之而莫或¶
辯其非然孰知河圗洛書者皆伏羲之所以作易而洪¶
範九疇則禹之所自叙而非洛書也自今觀之以洛書¶
為洪範其不可信者六夫其以河圗為十者即天一至¶
地十也洛書為九者即初一至次九也且河圗之十不¶
徒曰自一至十而已天一生水地六成之水位在北故¶
<pb:KR3k0043_WYG_002-17a>¶
一與六皆居北以水生成於其位也地二生火天七成¶
之火位在南故二與七皆居南以火生成於其位也東¶
西中之為木金土無不皆然至論其數則一三五七九¶
凡二十五天數也皆白文而為陽為竒二四六八十凡¶
三十地數也皆黒文而為隂為偶此其隂陽之理竒偶¶
之數生成之位推而驗之於易無不合者其謂之易宜¶
也若洛書之為洪範則於義也何居不過以其數之九¶
而已然一以白文而在下者指為五行則五行豈有陽¶
<pb:KR3k0043_WYG_002-17b>¶
與竒之義乎二以黒文而在左肩者指為五事則五事¶
豈有隂與偶之義乎八政皇極稽疑福極烏在其為陽與¶
竒五紀三徳庶徴烏在其為隂與偶乎又其為陽與竒¶
之數二十有五為隂與偶之數二十通為四十有五則¶
其於九疇何取焉是故隂陽竒偶之數洪範無是也而¶
徒指其名數之九以為九疇則洛書之為洛書直而列¶
之曰一二三四五六七八九足矣奚必黒白而縱横之¶
積為四十五而效河圗之為乎此其不可信者一也且¶
<pb:KR3k0043_WYG_002-18a>¶
河圗洛書所列者數也洪範所陳者理也在天惟五行¶
在人惟五事五事㕘五行天人之合也八政者人之所¶
以因乎天也五紀者天之所以示乎人也皇極者人君¶
之所以建極也三徳者治之所以應變也稽疑者以人¶
而聼於天也庶徴者推天而徴之人也福極者人感而¶
天應之也是則九疇之自一至九所陳者三才之至理¶
而聖人所以㕘贊經綸極而至於天人證應禍福之際¶
以為治天下之法者也其義豈在數乎豈如易之所謂¶
<pb:KR3k0043_WYG_002-18b>¶
天一地十者中含義數必有圗而後明可以索之無窮¶
推之不竭乎漢儒徒見易繫以河圗與洛書並言而洛¶
書之數九遂以為九疇耳審如是則河圗之數十也伏¶
羲畫卦何為止於八乎此其不可信者二也先儒有言¶
河圗之自一至十即洪範之五行而河圗五十有五之¶
數乃九疇之子目夫河圗固五行之數而五行特九疇¶
之一耳信如斯則是復有八河圗而後九疇乃備也若¶
九疇之子目雖合河圗五十有五之數而洛書之數乃¶
<pb:KR3k0043_WYG_002-19a>¶
止於四十有五使以洛書為九疇則其子目已缺其十¶
矣本圗之數不能足而待他圗以足之則造化之示人¶
者不亦既踈且逺乎而况九疇言理不言數故皇極之¶
一不為少庶徵之十不為多三德之三不為細福極之¶
十一不為鉅今乃類而數之而幸其偶合五十有五之¶
數使皇極儕於庻徴之恒暘恒雨六極之憂貧惡弱而¶
亦備一數之列不其不倫之甚乎且其數雖五十有五¶
而於隂陽竒偶方位將安取義乎此其不可信者三也¶
<pb:KR3k0043_WYG_002-19b>¶
班固五行志舉劉歆之說以初一曰五行至威用六極¶
六十五字為洛書之本文以本文為禹之所叙則可以¶
為龜之所負而列於背者則不可夫既有是六十五字¶
則九疇之理與其次序亦已燦然明白矣豈復有白文¶
二十五黒文二十而為戴履左右肩足之形乎使既有¶
是六十五字而又有是四十五數竝列於龜背則其為¶
贅疣不亦甚乎此其不可信者四也且箕子之陳九疇¶
首以鯀陻洪水發之者誠以九疇首五行而五行首於¶
<pb:KR3k0043_WYG_002-20a>¶
水水未平則三才皆不得其寧此彛倫之所為斁也水¶
既治則天地由之而立生民由之而安政化由之而成¶
而後九疇可得而施此彛倫所為叙也彛倫之叙即九¶
疇之叙者也葢洪範九疇原出於天鯀逆水性汨陳五¶
行故帝震怒不以畀之禹順水性地平天成故天以錫¶
之耳先言帝不畀鯀而後言天錫禹則可見所謂畀所¶
謂錫者即九疇所陳三才之至理治天下之大法初非¶
有物之可騐有迹之可求也豈曰平水之後天果錫禹¶
<pb:KR3k0043_WYG_002-20b>¶
神龜而負夫疇乎仲虺曰天乃錫王勇智魯頌曰天錫¶
公純嘏言聖人之資質天下之上夀皆天所賦予豈必¶
有是物而後可謂之錫乎使天果因禹功成錫之神龜¶
以為瑞如簫韶奏而鳯儀春秋作而麟至則箕子所叙¶
直美禹功可矣奚必以鯀功之不成先之乎此其不可¶
信者五也夫九疇之綱禹叙之猶羲文之畫卦也而其¶
目箕子陳之猶孔子作彖象之辭以明易也武王訪之¶
猶訪太公而受丹書也天以是理錫之禹禹明其理而¶
<pb:KR3k0043_WYG_002-21a>¶
著之疇以垂示萬世為不刋之經豈有詭異神竒之事¶
乎鄭康成據春秋緯文有云河以通乾出天苞洛以流¶
坤吐地符又云河龍圗發洛龜書感又云河圗有九篇¶
洛書有六篇夫聖人但言圗書出於河洛而已豈嘗言¶
龜龍之事乎又烏有所謂九篇六篇者乎孔安國至謂¶
天與禹神龜負文而出誠亦怪妄也已人神接對手筆¶
粲然者㓂謙之王欽若之天書也豈所以言聖經乎此¶
其不可信者六也然則洛書果何為者也曰河圗洛書¶
<pb:KR3k0043_WYG_002-21b>¶
皆天地自然之數而聖人取之以作易者也於洪範何¶
與焉羣言淆亂質諸聖而止河出圗洛出書聖人則之¶
者非聖人之言歟吾以聖人之言而斷聖人之經其有¶
弗信者歟劉牧氏嘗言河圗洛書同出於伏羲之世而¶
河南程子亦謂聖人見河圗洛書而畫八卦吾是以知¶
孔安國劉向歆父子班固鄭康成之徒以為河圗授羲¶
洛書錫禹者皆非也或曰河圗之數即所謂天一至地¶
十者固也洛書之數其果何所徵乎曰洛書之數其亦¶
<pb:KR3k0043_WYG_002-22a>¶
不出於是矣是故朱子於易學啟蒙葢詳言之其言曰¶
河圗以五生數合五成數而同處其方葢揭其全以示¶
人而道其常數之體也洛書以五竒數統四偶數而各¶
居其所葢主於陽以統隂而肇其變數之用也中為主¶
而外為客故河圗以生居中而成居外正為君而側為¶
臣故洛書以竒居正而偶居側此朱子之說也而吾以¶
謂洛書之竒偶相對即河圗之數散而未合者也河圗¶
之生成相配即洛書之數合而有属者也二者葢名異¶
<pb:KR3k0043_WYG_002-22b>¶
而實同也謂之實同者葢皆本於天一至地十之數謂¶
之名異者河圗之十洛書之九其指各有在也是故自¶
一至五者五行也自六至九者四象也而四象即水火¶
金木也土為分旺故不言老少而五之外無十此洛書¶
之所以止於九也論其方位則一為太陽之位九為太¶
陽之數故一與九對也二為少隂之位八為少隂之數¶
故二與八對也三為少陽之位七為少陽之數故三與¶
七對也四為太隂之位六為太隂之數故四與六對也¶
<pb:KR3k0043_WYG_002-23a>¶
是則以洛書之數而論易其隂陽之理竒偶之數方位之¶
所若合符節雖繫辭未嘗明言然即是而推之如指諸掌¶
矣朱子亦嘗言洛書者聖人所以作八卦而復曰九疇並出¶
焉則猶不能不惑於漢儒經緯表裏之說故也嗚呼事有¶
出於聖經明白可信而後世弗之信而顧信漢儒傅㑹之¶
說其甚者葢莫如以洛書為洪範矣吾故曰洛書非洪範¶
也河圗洛書皆天地自然之數而聖人取之以作易者也¶
　　　伏羲畫八卦圗　　　　　　鄭　樵(奥諭/後同)¶
<pb:KR3k0043_WYG_002-23b>¶
　　　　　　　　　　陽道主變其數以進為極隂¶
　　　　　　　　　　道主化其數以退為極陽以¶
　　　　　　　　　　進為極故乾為父而得九震¶
　　　　　　　　　　長男而得八坎中男而得七¶
　　　　　　　　　　艮少男而得六凡成數皆陽¶
　　　　　　　　　　主之隂以退為極故坤為母¶
　　　　　　　　　　而得一巽長女而得二離中¶
　　　　　　　　　　女而得三兊少女而得四凡¶
　　　　　　　　　　生數皆隂主之所以五數十¶
<pb:KR3k0043_WYG_002-23b>¶
　　　　　　　　　　數不用也¶
<pb:KR3k0043_WYG_002-24a>¶
　¶
　¶
　　　　　　　　　　　　乾坤縱而六子横震兊¶
　　　　　　　　　　　　横而八卦縱陽五數三¶
　　　　　　　　　　　　男皆竒合父十八數¶
　　　　　　　　　　　　隂四數三女皆偶合母¶
　　　　　　　　　　　　十八數¶
<pb:KR3k0043_WYG_002-25a>¶
　　　論先天後天之易¶
先天始於復姤終於剥夬此伏羲之易也後天始於乾¶
坤終於未濟此文王之易也先天之易取乾坤離坎居¶
四正位者取其純乎乾純乎坤純乎中虚純乎中滿也¶
反對純乎一卦也後天之易以坎離震兊居四正位者¶
取其金木水火之正炁生民日用一之不可無也嘗謂¶
先天者易之道後天者易之書繫辭首篇便說天尊地¶
卑乾坤定矣至變化見矣此言先天自然之易次言聖¶
<pb:KR3k0043_WYG_002-25b>¶
人說卦觀象繫辭焉而明吉凶至剛柔者晝夜之象此¶
言後天已然之易先天得於伏羲歴數千載更文王周¶
公孔子不以語人而其圗獨傳於陳希夷先生何也葢¶
未有此易先有此象未有此數先有此理昔者伏羲之¶
作易其示諸人葢特以象云耳而理與數皆不傳焉非¶
秘之也聖人以為天地之數後世必有因象而發眀之¶
者不可以一人之見遽盡其藴也是以文王作卦辭以¶
明理周公孔子作爻彖象大傳之辭以明理而大衍五¶
<pb:KR3k0043_WYG_002-26a>¶
十之數㕘天兩地之數五行生成之數亦由是而間見¶
也而理與數之學興自理數之學興而伏羲六十四卦¶
見其畫未曉其象於是希夷陳先生始發之以示斯世¶
其曰乾一兊二離三震四巽五坎六艮七坤八只此十¶
六字卲康節得之於希夷將啟手足之日又為圗以示¶
人㕘之繫辭所載則六十四卦伏羲之前已具矣此上¶
繫必以先天之易為之㫖而下繫又序十三卦之制作¶
於其後者此也¶
<pb:KR3k0043_WYG_002-26b>¶
後天文王之易必以離坎震兊居四正而處乾位於西¶
北坤位於西南者何也曰以天地之象言之水火金木¶
天地之正氣生民之日用不可無故以坎離震兊居四¶
正位辰極居北而少西天神之所宅也崑崙居西而少¶
南地祗之所舍也故西北為乾而西南為坤也揺蕩萬¶
物莫如風一氣自東而南故東南為巽五嶽之尊莫如¶
泰嶽地形自北而東故東北為艮此皆象之大者若以¶
理而論之乾居西北父道也父道尊嚴嚴凝之氣盛於¶
<pb:KR3k0043_WYG_002-27a>¶
西北西北者萬物成就肅殺之方也坤居西南母道也¶
母道養育萬物萬物之生盛於西南西南者萬物長養¶
茂盛之方也坎艮震方位次於乾者乾統三男而長男¶
用事也巽離兊方位夾乎坤者坤統三女而長女代母¶
也若以氣而論之西北盛隂用事而隂氣盛矣非至健¶
莫能與爭故隂陽相薄曰戰乎乾而乾位焉戰勝則陽¶
氣起故坎險以一陽犯衆隂而位乎北萬物於此時方¶
以用藏受納為勞故曰勞乎坎艮者止也東北之卦也¶
<pb:KR3k0043_WYG_002-27b>¶
物來地上將出而止待春之謂也此萬物之所以成終¶
成始故曰成乎艮物之始生動出乎震潔齊乎巽故曰¶
出乎震齊乎巽至南方得明而相見故曰相見乎離坤¶
者地也萬物致養乎地故曰致役乎坤兊正秋也萬物¶
以成就為說故曰說言乎兊此文王後天之易次序也¶
夫易有體有用有常有變此後天所以異於先天也¶
　　　先天後天圗論　　　　　　熊朋來¶
先天圗體也後天圗用也先天圗從也後天圗衡也是¶
<pb:KR3k0043_WYG_002-28a>¶
故有先天八卦之次序有後天八卦之次序有先天八¶
卦之方位有後天八卦之方位自太極分隂陽陽之中¶
有隂有陽所謂太陽少隂也隂之中有隂有陽所謂太¶
隂少陽也太陽之中陽乾隂兊少隂之中陽離隂震少¶
陽之中陽巽隂坎太隂之中陽艮隂坤自乾一至坤八¶
此先天八卦之次序也乾父坤母震得乾初爻為長男¶
巽得坤初爻為長女坎得乾中爻為中男離得坤中爻¶
為中女艮得乾上爻為少男兊得坤上爻為少女此後¶
<pb:KR3k0043_WYG_002-28b>¶
天八卦之次序也乾上坤下象天地離東坎西象日月¶
艮兊象山澤震巽象雷風自乾至震順布自巽至坤逆¶
布此先天八卦之方位也震東離南兊西坎北巽東南¶
乾西北坤西南艮東北乾坤退居六子用事此後天八¶
卦之方位也說卦傳所謂天地定位山澤通氣雷風相¶
薄水火不相射言先天也所謂帝出乎震齊乎巽相見¶
乎離致役乎坤說言乎兊戰乎乾勞乎坎成言乎艮言¶
後天也先天四圗其來乆矣世傳康節得於李挺之挺¶
<pb:KR3k0043_WYG_002-29a>¶
之得於穆伯長伯長得於陳希夷四圗之中其一為八卦¶
次序又其一為六十四卦次序其一為八卦方位又其一¶
為六十四卦方位自太極兩儀四象八卦加倍而進之八¶
卦倍為十六十六倍為三十二三十二倍為六十四觀六¶
十四卦次序但觀八卦之次序可也圓圗在外以象天先¶
將八卦定内卦而以乾一兑二離三震四巽五坎六艮七¶
坤八依次布於外卦方圖在内以象地先將八卦定内卦¶
而以乾一兑二離三震四巽五坎六艮七坤八依次布於¶
<pb:KR3k0043_WYG_002-29b>¶
外卦觀六十四卦方位但觀八卦之方位可也後天二圖¶
其一為六子受生之次序其一為八卦入用之方位朱子¶
葢以此配先天四圗爾先天所以立體而明法象自然之¶
妙後天所以致用而著隨時變易之道先天圗當竪㸔乾¶
天坤地以上下言後天圗當平㸔離火坎水方可以南北¶
言伏羲易自作伏羲易㸔文王易自作文王易㸔大抵¶
文王以前有占無文本非可以言語文字求之易之見於¶
辭者自文王始易之有先天後天則自孔子於說卦發其¶
<pb:KR3k0043_WYG_002-30a>¶
機至康節四圗而大明先天之學心學也所謂畫前有易¶
者也伏羲畫八卦而已詎知百世之下乃有是圗愚嘗紬¶
繹羲文之易惟周子太極圗上一截陽動隂静處可以見¶
先天四象生八卦之象下一截乾道成男坤道成女處可¶
以見後天乾坤生六子之象太極所謂陽動隂靜即先天¶
圗中太極分隂陽陽動中一暈之隂即少隂生太陽中乾¶
兌離震在焉隂静中一暈之陽即少陽生太隂中巽坎艮¶
坤在焉此太極圗中先天圗也太極所謂乾道坤道即¶
<pb:KR3k0043_WYG_002-30b>¶
後天圗中乾父坤母乾道成男震坎艮在焉坤道成女巽¶
離兊在焉此太極圗中後天圗也先天乾南坤北後天乾¶
西北坤西南先天震巽對後天震東方巽東南先天艮兑¶
對後天兑正西艮東北此六卦不但變其方位且變其對¶
卦獨坎離二卦先天為東西之門後天守南北之極常相¶
對立坎離具四象之體太極陽動隂静圗即坎離二卦從¶
揭之也豈惟太極圗哉㕘同契曰易謂坎離又曰日月為¶
易乾坤門户坎離匡郭牝牡四卦先天以乾坤坎離牝牡¶
<pb:KR3k0043_WYG_002-31a>¶
兊震巽艮四卦又曰坎離者乾坤二用老陽變隂用九老¶
隂變陽用六其牝牡之體九六之用皆坎離也姑就㕘同¶
契言之則先後天圗已在其中乾坤爐鼎坎離水火故¶
後天坎離居先天乾坤之位以坎中陽實離中隂則仍為¶
乾坤故丹經謂之還元乾專於陽坤專於隂曰爐鼎者器¶
之惟夫離已日光坎戊月精互相根依在納甲則生中¶
宫戊己之功在先天則為日東月西之象在後天則正火¶
南水北之位八卦中乾兌二金坤艮二土震巽二木皆隂¶
<pb:KR3k0043_WYG_002-31b>¶
陽和順惟坎離水隂根陽火陽根隂不同它卦天降而地¶
升陽倡而隂和坎離者天地之交也故日為太陽精離¶
者日之象何不三爻純陽而有中隂爻才說太陽其間便¶
有少隂所以日納月之烏認得日中有月則可以知離¶
卦月為太隂精坎者月之象何不三爻純隂而中有陽¶
爻才說太隂其間便有少陽所以月納日之兔認得月¶
中有日則可以知坎卦乾與離同受太極之陽而離者¶
中虚之乾坤與坎同受太極之隂而坎者中滿之坤乾¶
<pb:KR3k0043_WYG_002-32a>¶
坤太極之兩儀離坎太極之四象是以離坎二卦常為¶
隂陽造化之樞紐也或謂太極圗與先天圗皆自希夷¶
來其一自濂溪發之其一自康節發之或謂周邵所自¶
得使圗出希夷亦安用諱故明道先生誌邵墓不隠其¶
師但言其自得處非師傳所及真大賢之言也¶
　　　論後天八卦方位　　　　　楊　繪(義海/後同)¶
乾坤父母也艮少男也巽長女也而皆處乎偏震坎長¶
男中男也離兊長女少女也而悉居於正何其尊卑之¶
<pb:KR3k0043_WYG_002-32b>¶
不倫也答曰乾純陽也陽主於進故在一陽生之前而¶
處西北也坤純隂也隂主於退故在一隂生之後而處¶
西南也左而旋之者陽也震為長男位正東也艮為少¶
男位東北也坎為中男位正北也皆左而旋之者也右¶
而轉之者隂也巽為長女位東南也離為中女位正南¶
也兊為少女位正西也皆右而轉之者也震為長男代¶
父之任故位於生物之地而主其功焉世子宅於東宫¶
葢取諸此也長陽既主其功則坎艮皆陽也於義為嫌¶
<pb:KR3k0043_WYG_002-33a>¶
故列艮於後而坎切於嫌者抑又後之以居空虚不用¶
之地也佐震而成功者巽離兊皆属隂也言之於國臣¶
之象歟乾父之處西北也豈徒逸於無為哉抑將防閑¶
於隂禍也戰乎乾言隂陽相薄者則其義焉¶
　　　坤兊不言方¶
以方隅而位八卦者說卦之文也乾曰西北之卦也坎¶
曰北方之卦也艮曰東北之卦也震曰東方也巽曰東¶
南也離曰南方之卦也惟兊與坤不言其方噫聖人之¶
<pb:KR3k0043_WYG_002-33b>¶
㫖㣲哉夫陽者君子之道也隂者小人之道也陽主乎¶
生者也隂主乎死者也陽生於子而云帝出乎震何也¶
帝者造化之真宰不可得而名之者也雖不可得而名¶
之而生萬物之功顯於春故强而名之曰帝出乎震及¶
釋其義則曰萬物出乎震而已矣齊乎巽言萬物之潔¶
齊也離也者明也萬物皆相見聖人南面而聼天下葢¶
取諸此也柰何離明方盛而殺物之隂已生其一耶小¶
人之道長於此矣作易者戒於坤之初六曰履霜堅冰¶
<pb:KR3k0043_WYG_002-34a>¶
至文言曰臣弑其君子弑其父非一朝一夕之故由辨¶
之不早辨也隂之所以能消乎陽者由不防之於㣲而¶
制之於著也小人之所以能勝乎君子者由不虞之以¶
漸而制之於壯也坤者二隂三隂之位也兊者四隂之¶
位也隂氣之㣲而漸著故聖人特於坤兊不言其方所¶
以戒隂於無形也如臨卦之彖曰剛浸而長至於遯之¶
彖曰浸而長也而不言柔者其義同也至於五隂六隂¶
乾之位也辨之不早疑盛乃動故上六曰龍戰于野文¶
<pb:KR3k0043_WYG_002-34b>¶
言曰謂其嫌于無陽也故稱龍焉說卦曰戰乎乾又曰¶
言隂陽相薄也意不防於㣲而至於著不虞於漸而至¶
於壯凡如此者聖人之㫖㣲哉乾能薄隂而後一陽生¶
於坎故謂之勞乎坎也艮位於丑寅之間得非萬物之¶
終始乎¶
　¶
　¶
　　　伏羲畫卦次序横圗　　　　章俊卿(考索/後同)¶
<pb:KR3k0043_WYG_002-35a>¶
¶
<pb:KR3k0043_WYG_002-36a>¶
¶
<pb:KR3k0043_WYG_002-37a>¶
¶
<pb:KR3k0043_WYG_002-38a>¶
¶
<pb:KR3k0043_WYG_002-39a>¶
¶
<pb:KR3k0043_WYG_002-40a>¶
朱子曰此圓圗布者乾盡午中坤盡子中離盡夘中坎¶
盡酉中陽生於子中極於午隂生於午中極於子其陽¶
在南其隂在北方布者乾始於西北坤盡於東南其陽¶
在北其隂在南此二者隂陽對待之數圎於外者為陽¶
方於中者為隂圎者動而為天方者静而為地也¶
章氏曰天地之間無獨必有對故先天之易兩兩相對¶
圎圗乾與坤對自乾坤而生者夬對剥大有對比大壯對¶
觀小畜對豫需對晉大畜對萃泰對否兊與艮對自兊¶
<pb:KR3k0043_WYG_002-40b>¶
艮而生者履對謙蹇對睽漸對歸妺小過對中孚旅對¶
節咸對損遯對臨坎與離對自離坎而生者師對同人¶
蒙對革渙對豐解對家人未濟對既濟困對賁訟對明¶
夷震與巽對自震巽而生者升對无妄蠱對隨井對噬¶
嗑恒對益鼎對屯大過對頥姤對復方圗自下而上序¶
如横圗自西北之東南乾之坤東北之西南泰之否縱¶
横錯綜亦皆相對天下之理有剛必有柔有進必有退¶
有善必有惡六十四卦皆歴三十二位而變而其機則¶
<pb:KR3k0043_WYG_002-41a>¶
在坤復乾姤之間復至乾陽自少而多極於乾則一變¶
為姤矣姤至坤隂自少而多極於坤則一變為復矣坤¶
而復乾而姤乃隂陽變易之機得其機則安不忘危治¶
不忘亂進必思退吉必慮凶可以體常盡變先天之學¶
其眀天道以驗人事之㡬歟¶
<pb:KR3k0043_WYG_002-42a>¶
　¶
　¶
　¶
　¶
　¶
　¶
　¶
　¶
<pb:KR3k0043_WYG_002-42b>¶
章氏曰隂陽相易自有相反之理故後天之易一一反¶
對上經十八卦下經亦十八卦上經不易者六乾坤坎¶
離頥大過也反易者十二屯與蒙需與訟師與比小畜¶
與履泰與否同人與大有謙與豫隨與蠱臨與觀噬嗑¶
與賁剥與復旡妄與大畜是也下經不易者二中孚小¶
過也反易者十六咸與恒遯與大壯晉與明夷家人與¶
睽蹇與解損與益夬與姤萃與升困與井革與鼎震與¶
艮漸與歸妹豐與旅巽與兊渙與節既濟與未濟是也¶
<pb:KR3k0043_WYG_002-43a>¶
乾坤坎離固不易艮震合而為頥震艮合而為小過巽¶
兊合而為中孚兊巽合而為大過亦皆不易也八卦雖¶
不易乾盡變則為坤坤盡變則為乾坎盡變則為離離¶
盡變則為坎頥盡變則為大過大過盡變則為頥中孚¶
盡變則為小過小過盡變則為中孚亦皆變易也易變¶
易也天下有可變之理聖人有能變之道反需為訟反¶
泰為否反隨為蠱反晉為夷反家人為睽此不善變者¶
也反剥為復反遯為壯反蹇為解反損為益反困為井¶
<pb:KR3k0043_WYG_002-43b>¶
此善變者也亦不盡然文王之意但示人以可變之機¶
得其機則危可安亂可治屈可伸狂可聖特在一轉移¶
之頃爾後天之學其明人事以贊天地之妙歟¶
　¶
　¶
　¶
　¶
　稗編卷二¶
