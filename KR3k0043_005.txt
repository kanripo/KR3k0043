# -*- mode: mandoku-view; -*-
#+TITLE: 稗編
#+DATE: 2015-08-24 23:32:02.657878
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷五
<pb:KR3k0043_WYG_005-1a>¶
欽定四庫全書¶
　稗編卷五　　　　　　　明　唐順之　撰¶
　　易四¶
　　　八卦取象　　　　　　　全君卿¶
乾為馬坤為牛震為龍巽為雞坎為豕離為雉艮為狗¶
兑為羊¶
　孔氏曰天行健故為馬地任重而順故為牛震動象¶
　龍動物巽主號令雞能知時坎主水瀆豕處汙濕離¶
<pb:KR3k0043_WYG_005-1b>¶
　為文明雉有文章艮為靜止狗能善守禁止外人兑¶
　説也羊順從之畜括蒼龔氏曰馬行不息者也牛順¶
　以載者也龍者性動而善變自濳以至於飛也雞羽¶
　屬也而不能飛其性則為入為伏知時而善應也豕¶
　則性趨下而卑汙雉則文明而介潔剛而善禦柔而¶
　附人者狗也狠而善觸鋭而不能害人者羊也此逺¶
　取諸物也或問易之象朱子曰便是理會不得如乾¶
　為馬而乾之象却專説龍如此之類皆不通易中占¶
<pb:KR3k0043_WYG_005-2a>¶
　辭其取象亦有來歴不是假説譬喻但今以説卦求¶
　之多所不通故不得已而闕之或且從先儒之説耳¶
　徐彥章説本義只説得箇占其説不然説象牽合不¶
　得如坤為牛遍求諸卦必要尋箇牛或以一體取或¶
　以一爻取如坤牛不可見便於離一畫是牛頤之龜¶
　又虎視更説不得又曰易象也須有此理但恁地零¶
　零碎碎去牽合傅會得來不濟事須是見他一箇大¶
　原許多名物件數皆貫通在裏面方是臨川吳氏曰¶
<pb:KR3k0043_WYG_005-2b>¶
　健而行不息者馬也順而勝重載者牛也以動奮之¶
　身而靜息於地勢重隂之下與地雷同其寂者龍也¶
　龍之濳於淵底者重隂之處也以入伏之身而出聲¶
　於天氣重陽之内與地風同其感者雞也雞之鳴於¶
　丑半者重陽之時也或曰雞之行首動於前足動於¶
　中身不動而隨其後能動之二陽在前在中不動之¶
　一隂在後也前後皆隂之汙濁而中心剛躁者豕也¶
　前後皆陽之文明而中心柔怯者雉也外剛能止物¶
<pb:KR3k0043_WYG_005-3a>¶
　而中内柔媚者狗也外柔能説草而中内剛狠者羊¶
　也此以動類之八物擬八卦也平菴項氏曰造化權¶
　輿云馬乾象故蹄圜牛坤象故蹄拆南軒張氏曰豕¶
　主汙濕其性趨下故坎為豕雉性耿介而外文明故¶
　離為雉艮為狗言其止於人而能止人也雲峯胡氏¶
　曰周公以乾為龍而夫子以為馬文王以坤為牝馬¶
　而夫子以為牛以見象之不必泥也如此學易者必¶
　以坤為牛或以一體取或以一爻取或以互體變爻¶
<pb:KR3k0043_WYG_005-3b>¶
　取至不可取則又取離之牝牛其鑿甚矣要之天地¶
　間萬物無非易也又豈特此八物哉觸類而長之可¶
　也雙湖胡氏曰夫子於八卦取象有括文王周公彖¶
　爻之例者有自括大象之例者又有於説卦别取者¶
　如上章天地山澤雷風水火是括大象之例如此章¶
　乾馬兑羊巽雞離雉是括周公爻例周公於大畜乾¶
　爻稱馬大壯以兑稱羊中孚巽爻稱雞睽互坎卦稱¶
　豕至若坤牛震龍艮狗實夫子於説卦又有所取而¶
<pb:KR3k0043_WYG_005-4a>¶
　前聖未有其例者也下章皆然數聖人取象本各不¶
　同如必欲執彖爻之象盡求合於説卦則多不通矣¶
乾為首坤為腹震為足巽為股坎為耳離為目艮為手¶
兑為口¶
　孔氏曰首尊而在上腹包藏含容足能動用股隨於¶
　足巽順之謂北方之卦主聽南方之卦主視手能指¶
　持其物西方之卦主言語龔氏曰其外圓諸陽之所¶
　聚者首也其中寬衆隂之所藏者腹也足則在下而¶
<pb:KR3k0043_WYG_005-4b>¶
　善動股則在上而善隨耳則内陽而聰目則外陽而¶
　明在上而指者手也在外而説者口也此近取諸身¶
　也萬物皆出於一道雖大小不同而皆具道之形容¶
　有一身而具八卦者人是也有一物而具一卦者八¶
　物是也伏犧所以俯仰觀逺近取然後作八卦者亦¶
　以無物而非道也或問艮何以為手朱子曰手去捉¶
　定那物便是艮又問捉物乃手之用不見取象正意¶
　曰也只是大槩略恁地建安丘氏曰首會諸陽尊而¶
<pb:KR3k0043_WYG_005-5a>¶
　在上腹藏諸隂大而容物足在下而動股兩垂而下¶
　耳輪内陷陽在内而聰目睛附外陽在外而明手剛¶
　在前口開於上又曰震陽動於下為足艮陽止於上¶
　為手手上而足下也巽隂兩開於下為股兑隂兩拆¶
　於上為口口上而股下也平菴項氏曰足動股隨雷¶
　風相與也耳目通竅水火相逮也口與鼻通山澤通¶
　氣也漢上朱氏曰人之經脈十有二其六動於足其¶
　六動於手動於足者震之陽自下而升動於手者艮¶
<pb:KR3k0043_WYG_005-5b>¶
　之陽自上而止震艮相反疾走者掉臂束手者緩行¶
　坎為耳陽陷乎隂也輪偶者隂也竅奇者坎中之陽¶
　也精脱腎水竭則槁離為目隂麗乎陽也陽中有隂¶
　故肉白隂中有陽故精黑精竭者目盲離火無所麗¶
　也離為目寐者神棲於心其日昃乎寤者神見於目¶
　其日出乎故寐者形閉坤之闔也寤者形開乾之闢¶
　也一闔一闢目瞑耳聽惟善用者能達耳目於外惟¶
　善養者能反耳目於内也雲峯胡氏曰八卦近取諸¶
<pb:KR3k0043_WYG_005-6a>¶
　身如此要之一身之中無非易也又豈特此八者為¶
　然哉息齋余氏曰八卦之象近取諸身者六子以反¶
　對逺取諸物者六子以序對四者易而坎離不易也¶
　首以君之腹以藏之足履於下為動手持於上為止¶
　股下歧而伏口上竅而見耳外虚目内虚各以反對¶
　也其在物乾坤與二少皆取走二長二中一走一飛¶
　龍者走之飛雞者飛之走各以序對也¶
乾為天為圜為君為父為玉為金為寒為冰為大赤為¶
<pb:KR3k0043_WYG_005-6b>¶
良馬為老馬為瘠馬為駁馬為木果¶
　龔氏曰積諸陽而成者天也運而無所積者圜也君¶
　則首出庶物父則萬物資始粹而不雜為玉剛而能¶
　變為金其位西北秋冬之交其氣嚴凝而為寒積寒¶
　而為冰其卦四月也故為大赤其性健而善為良久¶
　而不息為老其形確然為瘠其色有中有正為駁剛¶
　實在上而不剥於隂者木果也八卦類萬物之情其¶
　情不可勝言者則觸類而長之故乾為君則坤為臣¶
<pb:KR3k0043_WYG_005-7a>¶
　乾為圜則坤為方巽為曲直則離為鋭坤為吝嗇為¶
　均則乾為施為平乾為寒則巽為暑坤為凉艮為濕¶
　也胡氏曰天剛健圜周萬物君父尊嚴大赤老陽之¶
　色木果老而實為生之本孔氏曰動轉為圜駁馬有¶
　牙能食虎豹取其至健果實著木有似星之著天也¶
　良馬行健而善老久而瘠其甚者也程子曰説卦於¶
　乾雖言為天為金為玉以至為駁馬為良馬為木果¶
　之類豈盡言天若此者所謂類萬物之情也故孔子¶
<pb:KR3k0043_WYG_005-7b>¶
　推明之曰此卦於天文地理則為某物於鳥獸草木¶
　則為某物於身於物則為某物各以例舉不盡言也¶
　學者觸類而求之則思過半矣不然説卦所敘何所¶
　用之本義荀九家此下有為龍為直為衣為言朱子¶
　曰卦象指文王卦言所以乾言為寒為冰荀爽有集¶
　九家易解十卷節齋蔡氏曰積陽為天陽體動為圜¶
　尊而在上為君圓而在上為木果沙隨程氏曰為圜¶
　天之體也為君居上而覆下也為玉德粹也為金堅¶
<pb:KR3k0043_WYG_005-8a>¶
　剛也為寒位西北也為冰寒之凝也為大赤盛陽之¶
　色也為木果以實承實也若艮為果蓏則下有柔者¶
　存焉瓜山潘氏曰圜無端也息齋余氏曰乾為寒者¶
　隂不生於隂而生於陽也冰者隂之變而剛者也縉¶
　雲馮氏曰乾居西北卦氣為立冬之節水始冰之時¶
　故為寒為冰臨川吳氏曰坎中陽為赤乾純陽赤加¶
　大字以别於坎也馬加良老瘠駁四字以見純陽無¶
　隂異於震坎隂陽相雜之馬也良謂純陽健之最善¶
<pb:KR3k0043_WYG_005-8b>¶
　者也老謂老陽健之最久者也瘠謂多骨少肉健之¶
　最堅强者也駁馬鋸牙食虎豹健之最威猛者也楊¶
　氏曰果實而不剥於隂為木果如剥之碩果不食是¶
　也¶
坤為地為母為布為釜為吝嗇為均為子母牛為大輿¶
為文為衆為柄其於地也為黑¶
　孔氏曰積隂而成為地生萬物為母廣生為布善熟¶
　而成為釜靜翕而不施為吝嗇動闢而無疆為均體¶
<pb:KR3k0043_WYG_005-9a>¶
　順而生不窮故為子母牛其載物也無方圓小大精¶
　粗無不具者大輿也地事文其質柔故為文章則含¶
　之而已坤三耦故為衆有為而成終故為柄地以黄¶
　為中以黑為正黑至隂之色也龔氏曰衆取其載物¶
　非一吝嗇取生物不轉移柄生物之本本義荀九家¶
　有為牝為迷為方為囊為裳為黄為帛為漿進齋徐¶
　氏曰坤積隂於下故為地物資以生故為母動闢而¶
　廣故為布為均虚而容物故為釜靜翕而不施故為¶
<pb:KR3k0043_WYG_005-9b>¶
　吝嗇性順故為子母牛厚而載物故為大輿坤畫偶¶
　故為文偶畫多故為衆有形可執故為柄純隂故於¶
　色為黑融堂錢氏曰吝嗇至隂之性女子小人未有¶
　不吝嗇者為文正䝉曰坤為文衆色也又曰物之生¶
　於地至雜而文柄者生物之權南軒張氏曰均者其¶
　勢均平而無偏陂者也臨川吳氏曰為布旁有邊幅¶
　而中平廣也為大輿三畫虚所容載者多也坎惟二¶
　畫虚亦為輿而不得為大也為柄謂在下而承物於¶
<pb:KR3k0043_WYG_005-10a>¶
　上凡執持之物其本著地者柄也其於地也為黑地¶
　之土色有五若坤之所象則為地為黑土也黑者極¶
　隂之色也息齋余氏曰玉金自然之寳而釜皆出於¶
　金然受變於模冶而成此所以為效法之坤歟布謂¶
　泉也又曰吝嗇者翕之守也均者闢之敷也柄也者¶
　勤於造事而不吝其功者歟雙湖胡氏曰夫子取坤¶
　象稱輿本之剥上九爻稱衆本之晉六三爻餘皆所¶
　自取¶
<pb:KR3k0043_WYG_005-10b>¶
震為雷為龍為𤣥黄為旉為大塗為長子為決躁為蒼¶
筤竹為萑葦其於馬也為善鳴為馵足為作足為的顙¶
其於稼也為反生其究為健為蕃鮮¶
　孔氏曰𤣥黄取相雜而成蒼色旉取草木旉布而生¶
　大塗萬物之所生出決躁取其剛動竹之初生其色¶
　蒼筤取其春生之美萑葦竹之類也善鳴取其雷聲¶
　之逺聞馬後足白為馵取其動而見作足取其動而¶
　行健白額為的顙亦取其動而見反生取其始生戴¶
<pb:KR3k0043_WYG_005-11a>¶
　甲而出其究極也極於震動則為健蕃鮮取春時草¶
　木蕃育而鮮明也龔氏曰陽動以起相薄而有聲為¶
　雷屢遷而極變為龍其色正青其體下剛而上柔故¶
　為蒼筤竹為萑葦𤣥黄者天地之雜隂陽各止其所¶
　則辨動而交斯雜矣坤為布言體震為旉言用子夏¶
　傳曰陽動而始華是也大塗帝與萬物之所出也長¶
　子則繼乾之事有傳正統之道善鳴起而求其類也¶
　馵足後足左白也左陽位後隂位隂止而靜今從陽¶
<pb:KR3k0043_WYG_005-11b>¶
　以動也作足以動為事也的顙二隂猶在上也白隂¶
　也隂動雖在上不能為大也反生華稻也死而反生¶
　有起之道其究為健終為乾也決躁有所決而躁也¶
　本義荀九家有為玉為鵠為鼓張子曰隂氣凝聚陽¶
　在内者不得出則奮擊而為雷隂陽始交故為𤣥黄¶
　陽氣始施故為旉萬物畢出故為大塗動故為決躁¶
　氣始亨故於馬為善鳴陽在下故又為馵足為作足¶
　隂在上故為的顙的白也而顙在上也詩所謂白顚¶
<pb:KR3k0043_WYG_005-12a>¶
　傳所謂的顱是也剛反動於下故於稼為反生陽長¶
　必終於乾故其究為健臨川吳氏曰為𤣥黄乾坤始¶
　交而生震故兼有天地之色得乾初畫為𤣥得坤中¶
　畫上畫為黄孔疏謂𤣥黄雜而成蒼色也為旉字又¶
　作&ZX-111914;與華通花葦下連而上分為花出也為大塗一¶
　奇動於内而二偶開通前無壅塞也為決躁決者陽¶
　生於下而上進以決隂躁者陽之動也為蒼筤竹蒼¶
　深青色筤謂色之美蓋竹之筠也為萑葦萑荻葦蘆¶
<pb:KR3k0043_WYG_005-12b>¶
　竹萑葦皆下本實而上幹虚其於馬也為善鳴為馵¶
　足為作足為的顙善鳴者陽在内為聲上畫偶口開¶
　出聲也馵足足骹白陽之色作足足超起陽之健皆¶
　言下畫之陽也的顙額有旋毛中虚如射者之的言¶
　上畫之虚也其於稼也為反生稼諸穀之類反生萌¶
　牙自下而生反勾向上陽在下也其究為健中上二¶
　畫變則為乾也為蕃鮮蕃盛而鮮美謂春生之草也¶
　草下一根而葉分開於上也雙湖胡氏曰夫子取震¶
<pb:KR3k0043_WYG_005-13a>¶
　卦象稱雷本彖辭震驚百里稱長子本師六五爻互¶
　震體稱馬本屯卦諸爻餘皆自取¶
巽為木為風為長女為繩直為工為白為長為髙為進¶
退為不果為臭其於人也為寡髪為廣顙為多白眼為¶
近利市三倍其究為躁卦¶
　孔氏曰木可以輮曲直巽順之謂風取其在上摇木¶
　號令齊物如繩直木為工繩直之類白風去塵為潔¶
　白長風行之逺髙風性髙逺又木生而上風性前却¶
<pb:KR3k0043_WYG_005-13b>¶
　為進退不能果敢決斷亦進退之義臭風所發也亦¶
　風之逺聞於人也風落樹之華葉如人之少髮額濶¶
　為廣亦寡髮之義躁人之眼其色多白躁人之情多¶
　近於利木生蕃盛于市則三倍之宜利躁卦風之勢¶
　極於躁急也龔氏曰繩因形而直物工因時而制變¶
　白者無入而不受采長者風之行髙者木之升隂内¶
　則退陽外則進以巽適事柔而已矣故為不果無所¶
　不入故為臭髮血之餘一隂伏于二陽之下則髪之¶
<pb:KR3k0043_WYG_005-14a>¶
　達於上者寡隂小而陽大陽在上故為廣顙眼為體¶
　而止目為用而作離中二則是以精供明故為目巽¶
　二在下明不正也故為多白眼商人執雞則知時而¶
　善動故為近利市三倍巽隂而伏則若靜者其性善¶
　入則其伏必起故為躁卦本義荀九家有為楊為鸛¶
　張子曰隂氣凝聚陽在外者不得入則周旋不舍而¶
　為風進齋徐氏曰巽入也物之入者莫如木氣之善¶
　入者莫如風繩糾木之曲而取直者工引繩之直而¶
<pb:KR3k0043_WYG_005-14b>¶
　制木者巽德之制故為繩直為工巽少隂故於色為¶
　白木下入而上升故為長為髙隂性多疑故為進退¶
　為不果隂伏於下氣鬱不散故為臭髮隂也陽盛於¶
　上為寡髮二陽在上為廣顙離為目反離中爻於下¶
　故為多白眼隂得乎陽故為近利市三倍或謂離日¶
　中為市而巽近之故有此象震為決躁巽三爻皆變¶
　則為震故其究為躁卦融堂錢氏曰為木者榦陽而¶
　根隂也為長者風行也為髙者木性也寡髮者隂血¶
<pb:KR3k0043_WYG_005-15a>¶
　不升廣顙者陽氣上盛也節齋蔡氏曰為進退不果¶
　者一隂盤旋於二陽之下也臨川呉氏曰臭者香羶¶
　腥焦朽之五氣凡物有聲色臭味聲臭屬陽色味屬¶
　隂巽二陽外達故為臭反以三隅則震一陽内主為¶
　聲兑者巽之反體為味艮者震之反體為色也為寡¶
　髮為廣顙為多白眼皆上陽盛也以頭言隂血盛者¶
　髮多陽氣盛者髮少以顙言陽體勝者額廣隂體勝¶
　者額狹以眼言白者為陽黑者為隂離目上下白而¶
<pb:KR3k0043_WYG_005-15b>¶
　黑者居中黑白相間而停均巽目上中白而黑者在¶
　下上白多於黑也為近利市三倍義理陽也利欲隂¶
　也震陽在内義理主於内也故一剛為主於内之卦¶
　為无妄巽隂在内利欲主於内也故為近利曰市三¶
　倍者猶詩言賈三倍謂市物而得利三倍近利之至¶
　甚者也其究為躁卦三畫皆變則為震也震之三畫¶
　皆變則成巽巽之中上二畫變則成坤於震不變其¶
　初畫之陽而但變其中上二畫故其究為乾而不為¶
<pb:KR3k0043_WYG_005-16a>¶
　巽於巽先變其初畫之隂而盡變其初中上三畫故¶
　其究為震而不為坤蓋喜隂卦為陽卦陽卦為純陽¶
　卦而不欲陽卦為隂卦隂卦為純隂也雙湖胡氏曰¶
　夫子于巽卦取象稱木本之漸六四餘皆自取¶
坎為水為溝瀆為隱伏為矯輮為弓輪其於人也為加¶
憂為心病為耳痛為血卦為赤其於馬也為美脊為亟¶
心為下首為薄蹄為曳其於輿也為多眚為通為月為¶
盜其於木也為堅多心¶
<pb:KR3k0043_WYG_005-16b>¶
　孔氏曰為水取北方之行溝瀆取水行無不通隱伏¶
　取水藏地中使曲者直為矯使直者曲為輮弓者激¶
　矢如水激射也輪者運行如水行也加憂取其憂險¶
　難為心病憂險難也勞卦為坎聽勞則耳痛也人之¶
　有血如地有水為赤取血之色美脊取其陽在中亟¶
　急也取其中堅内動下首取其水流向下薄蹄取其¶
　迫地而行曳亦取其磨地而行為輿取其表裏有隂¶
　力弱不能重載常憂灾眚為通取水行有孔穴月水¶
<pb:KR3k0043_WYG_005-17a>¶
　之精盜行濳竊堅多心剛在内也龔氏曰車之蓋撩¶
　為月水者言流而不積也其下為輪以利轉言行險¶
　而不殆也素問曰西方生金在志為憂北方生水在¶
　志為恐以恐對憂則有力矣故為加憂寒氣水之勝¶
　也大熱受邪心病生焉故為心病恐則傷腎腎傷則¶
　耳痛薄蹄行不利也為曳盈科而進也一陽在内而¶
　處則其載重二隂在下則其勢弱敗乃自取之也為¶
　心病陽陷而不靈也為耳痛陽塞而不通也溪谷如¶
<pb:KR3k0043_WYG_005-17b>¶
　脈絡故為血北方也一陽生故為赤亟心陽欲亨也¶
　下首猶之為豕薄蹄迫地而弱曳弱而遲非若風之¶
　速也本義荀九家有為宫為律為可為棟為叢棘為¶
　狐為蒺藜為桎梏閻氏彥升曰坎一陽在内而明二¶
　隂在外而陷内眀外陷故為水溝瀆所以行水水流¶
　而不盈故為溝瀆進齋徐氏曰内明外暗者水與月¶
　也坎内陽外隂故為水為月陽匿隂中故為隱伏為¶
　盜太𤣥以水為盜隂陽家以𤣥武為盜以其皆屬北¶
<pb:KR3k0043_WYG_005-18a>¶
　方之坎也陽在隂中抑而能制故為矯輮弓蓋二十¶
　八所以蔽其車之上輪輻三十六所以載其車之下¶
　弓與輪皆矯輮之所成也陽陷隂中故為加憂心耳¶
　皆以虚為體坎中實則為病為痛三畫之卦上畫為¶
　馬顙下畫為馬足坎中畫陽故為美脊為亟心上柔¶
　故又為下首下柔故又為薄蹄為曳柔在下不任重¶
　故於輿為多眚坎維心亨故為通剛在中故於木為¶
　堅多心鄭氏正夫曰陽居中而無隂以蔽之則見而¶
<pb:KR3k0043_WYG_005-18b>¶
　不隱陽在下而動得時則起而不伏坎則隂陷陽而¶
　包之故為隱伏火藏在心坎水勝之故為心病水藏¶
　在腎開竅於耳而水在志為恐恐則傷腎故為耳痛¶
　氣為陽運動常顯血為隂流行常幽血在形如水在¶
　天地間故為血卦臨川王氏曰水之勢一曲一直一¶
　方一圓皆順其勢之所利而因其人之所導故為矯¶
　輮臨川吳氏曰為血卦離火在人身為氣坎水在人¶
　身為血也為赤者得乾中畫之陽故與乾同色也其¶
<pb:KR3k0043_WYG_005-19a>¶
　於馬也為美脊為亟心為下首為薄蹄脊者外體之¶
　中心者内藏之中坎陽在中故脊美心亟急也上畫¶
　柔故首下而不昂下畫柔故蹄薄而不厚其於輿為¶
　多眚者謂有險陷而多阻礙也蓋行於險道不若坤¶
　輿之行於平地者易且安也沙隨程氏曰坎於馬為¶
　曳者陷則失健也潘氏曰通者水之性月者水之精¶
　也雙湖胡氏曰夫子取坎卦象如輪本既未濟爻如¶
　心本坎卦彖如血本需卦爻如馬本屯卦爻如輿本¶
<pb:KR3k0043_WYG_005-19b>¶
　睽卦爻如盜本蒙賁等卦爻此外皆自取¶
離為火為日為電為中女為甲胄為戈兵其於人也為¶
大腹為乾卦為鱉為蟹為蠃為蚌為龜其於木也為科¶
上槁¶
　孔氏曰為火南方之行日火之精電之明火類甲胄¶
　剛在外戈兵剛在外以自捍懐隂氣為大腹乾卦日¶
　所烜也鱉蟹蠃蚌龜皆取剛在外科空也木既空中¶
　上必枯槁龔氏曰火縁物以為體麗天而久照者日¶
<pb:KR3k0043_WYG_005-20a>¶
　麗乎隂而其光發散者電也外剛而衞柔為甲胄上¶
　鋭而麗物為戈兵背陽也腹隂也大腹者内隂而外¶
　陽也其性躁故為乾卦皆外剛而内柔也柔之性靜¶
　故為鱉剛之性躁故為蟹蠃則形鋭而善麗蚌則内¶
　虚而含明龜則内明而顯幽本義荀九家有為牝牛¶
　節齋蔡氏曰内暗外明者火與日也離内隂外陽故¶
　為火為日隂麗於陽則明故為電剛在外故為甲胄¶
　為戈兵中虚故於人為大腹火熯燥故為乾卦外剛¶
<pb:KR3k0043_WYG_005-20b>¶
　内柔故為鱉為蟹為蠃為蚌為龜中虚故於木為科¶
　上槁科空也木既中空上必枯槁矣南軒張氏曰甲¶
　胄外堅所以象離之畫戈兵上鋭所以象離之性腹¶
　隂而有容坤為腹離得坤中爻亦為腹張子曰離為¶
　乾卦於木為科上槁附而燥也括蒼龔氏曰科上槁¶
　中虚而外乾也雙湖胡氏曰按張子謂附而燥是不¶
　以科為木科為水盈科之科謂科巢之附於木上者¶
　也科中虚有離象燥則科上之木乾燥耳如鵲巢之¶
<pb:KR3k0043_WYG_005-21a>¶
　類皆是以木枝結構而成也又按夫子取離卦象如¶
　日本離晉革豐彖辭如龜本頤損益似體此外皆所¶
　自取¶
艮為山為徑路為小石為門闕為果蓏為閽寺為指為¶
狗為鼠為黔喙之屬其於木也為堅多節¶
　孔氏曰隂在下為止陽在上為髙山也山雖髙而有¶
　澗道為徑路也小石艮為山又為陽卦之小者有徑¶
　路又崇髙為門闕木實為果草實為蓏出山谷中閽¶
<pb:KR3k0043_WYG_005-21b>¶
　寺取其禁止人也指取其執止物狗鼠取其皆止人¶
　家黔喙之屬山居之獸堅勁多節山之所生本義荀¶
　九家有為鼻為虎為狐陳安卿説麻衣易以艮為鼻¶
　朱子曰鼻者面之山晉管輅已如此説鄭氏正夫曰¶
　靜以止者山也臨川吳氏曰為徑路徑者路之小也¶
　艮者震之反體髙山之上成蹊非如平地之大途也¶
　為小石剛在坤土之上象山頂髙處之小石坎剛在¶
　坤土之中則象平地土中之大石也為門闕闕者門¶
<pb:KR3k0043_WYG_005-22a>¶
　之出入處上畫連亘中下二畫雙峙而虚似門闕也¶
　為果蓏果者木實蓏者草實乾純剛故為木果艮一¶
　剛在上者木之果二柔在下者草之蓏為鼠為黔喙¶
　之屬皆謂前剛也黔字當與鈐通以鐵持束物者黔¶
　喙之屬山居猛獸齒牙堅利如鐵能食生物者也其¶
　於木也為堅多節剛在外也平菴項氏曰震為旉為¶
　蕃鮮草木之始也艮為果蓏草木之終也果蓏能終¶
　又能始故於艮之象為切開封耿氏曰周官閽人掌¶
<pb:KR3k0043_WYG_005-22b>¶
　王宫中門之禁止物之不應入者寺人掌王之内人¶
　及宫女之戒令止物之不得出者皆為阻於前而衞¶
　内之柔者也冷氏曰鳥善以喙止物者黔喙之屬也¶
　巽能曲直故為木之全材坎陽内故堅多心艮陽上¶
　故堅多節離為火於木生盛則藏於本生衰則顯於¶
　末故為科上槁白雲郭氏曰三陽卦艮獨不言馬者¶
　其剛在上所用益小故於獸畜無行健之功徒有嚙¶
　噬之象雙湖胡氏曰艮為山一陽髙出二隂之上而¶
<pb:KR3k0043_WYG_005-23a>¶
　止其所也為指艮為手而所用以止物者又在指也¶
　又按夫子取艮卦象如石本之豫互體之爻如鼠本¶
　之晉互體之爻如果本之剥上爻此外皆所自取¶
兑為澤為少女為巫為口舌為毁折為附決其於地也¶
為剛鹵為妾為羊¶
　孔氏曰澤隂卦之小地類卑也巫口舌之官西方五¶
　事為言口舌言語之具也西方主秋秋物成熟稾稈¶
　之屬則毁折果蓏之屬則附決為剛鹵水所停則醎¶
<pb:KR3k0043_WYG_005-23b>¶
　鹵也為妾少女從姊為娣也羊性順也胡氏曰澤潤¶
　下巫取其順口舌能説人羊中壯而外順龔氏曰兑¶
　柔而説澤象也以言説神則為巫以言感人則為口¶
　舌以趣時言之則為毁折反所謂蕃鮮也以立本言¶
　之則隂見而有所附陽動而有所決反所謂決躁也¶
　素問曰辛散酸收甘緩苦堅鹹耎而此於地為剛鹵¶
　者外柔而二陽在下也外柔則有所承故於女為妾¶
　二陽在下則内狠為羊其在地為大澤蟲魚説焉在¶
<pb:KR3k0043_WYG_005-24a>¶
　天為雨澤百穀説焉為附決不足於震也震動斯決¶
　而無所附矣本義荀九家有為常為輔頰進齋徐氏¶
　曰隂停於外故為澤巫口舌之官以口語説神者兑¶
　上拆口象故為巫為口舌金氣始殺條枯實落故為¶
　毁折柔附於剛剛乃決柔故曰附決潤極故為剛鹵¶
　陽在下為剛隂在上為鹵剛鹵之地不能生物鹵者¶
　水之死氣也坎水絶于下而澤見于上則足以為鹵¶
　而已漢上朱氏曰澤者水之聚二陽沈於下一隂見¶
<pb:KR3k0043_WYG_005-24b>¶
　於上坎兑一也故坎壅成澤澤決成川口者説見於¶
　外也舌者動於内也鄭氏正夫曰通乎幽者以言説¶
　乎神故為巫交乎顯者以言説乎人故為口舌融堂¶
　錢氏曰為毀折上柔象為剛鹵水本柔也凝而鹵陽¶
　聚於下也息齋余氏曰隂在上皆有決義震陽動故¶
　躁兑隂説故附決躁者有所去以達其怒也附決者¶
　始雖親而動不免於去也平菴項氏曰地之鹵非不¶
　潤也暫暵而乾已而復潤天下之潤者莫久焉然不¶
<pb:KR3k0043_WYG_005-25a>¶
　生物以其潤氣之在外也見於外者其上則甘而為¶
　露露之凝為霜其下則鹹而為鹵鹵之凝也為鹽二¶
　者皆殺物之具也鄭少梅謂剛者出金鹵者出鹽雖¶
　不生五穀而寳藏興焉此天地之仁也¶
　沙隨程氏曰八卦之象八物而已充其類則有所謂¶
　百物不廢者極其説則又可以類萬物之情然説卦¶
　之象有與卦爻相符者如乾為天坤為地之類是也¶
　有不與卦爻相符者如乾坤稱龍而不必在震坤屯¶
<pb:KR3k0043_WYG_005-25b>¶
　稱馬而不必在乾之類是也有見於卦爻而説卦不¶
　載者如漸之鴻中孚之豚魚之類是也有見於説卦¶
　而卦無之者如為釜為布為蠃為蚌之類是也若夫¶
　大琴謂之離小罍謂之坎此見於他書而易與説卦¶
　又可以類推也進齋徐氏曰易道無窮茍通其類可¶
　以盡利王弼所謂忘象忘言固非説卦之意而荀九¶
　家又逐一附益於説卦之後亦豈足以盡擬議之神¶
　哉¶
<pb:KR3k0043_WYG_005-26a>¶
　雲峯胡氏曰此章廣八卦之象凡百十有二本義以¶
　為多有不可曉蓋有當解者有不必强解者其中有¶
　相對取象者如乾為天坤為地之類是也上文乾為¶
　馬此則為良馬老馬瘠馬駁馬良取其德老取其知¶
　瘠取其骨駁取其力皆取其健也上文坤為牛此則¶
　為子母牛取其生生有繼兼取其順也乾為木果結¶
　於上而圓坤為大輿載於下而方震為決躁巽為進¶
　退為不果剛柔之性也震巽獨以其究言剛柔之始¶
<pb:KR3k0043_WYG_005-26b>¶
　也坎内陽外隂水與月則内明外暗離内隂外陽火¶
　與日則内暗外明坎中實故於人為加憂為心病為¶
　耳痛離中虚故於人為大腹艮為閽寺為指陽之止¶
　也兑為巫為口舌隂之説也有相反取象者震為大¶
　塗反而艮則為徑路大塗陽闢乎隂無險阻也徑路¶
　陽阻而下隂不能闢也巽為長為髙反而兑則為毁¶
　折長且髙者陽之上達毁而折者隂之上窮也有相¶
　因取象者乾為馬震得乾初之陽故於馬為善鳴馵¶
<pb:KR3k0043_WYG_005-27a>¶
　足作足的顙震陽下而隂上也坎得乾中爻之陽故¶
　於馬為美脊亟心下首薄蹄曳坎陽中而隂外也善¶
　鳴似乾馬之良美脊似乾馬之瘠也作足者陽下而¶
　強薄蹄者隂下而弱也坤為大輿坎於輿為多眚坤¶
　中虚而力能載坎中滿而下無力也巽為木榦陽而¶
　根隂也坎中陽故於木為堅多心艮上陽故於木為¶
　堅多節離中隂而虚故於木為科上槁震為旉乾為¶
　木果震之一陽花之敷乾之三陽果之結乾為木果¶
<pb:KR3k0043_WYG_005-27b>¶
　艮為果蓏木果陽在上果蓏陽上而隂下也有一卦¶
　之中自相因取象者坎為隱伏因而為盜巽為繩直¶
　因而為工艮為門闕因而為閽寺兑為口舌因而為巫¶
　有不言而互見者乾為君以見坤之為臣乾為圜以¶
　見坤之為方吝嗇者隂之翕也以見陽之闢均者地¶
　之平也以見天之髙為文者物生於地雜而可見也¶
　知其始于天者不可見矣為柄者有形之可執也乾¶
　之氣不可執矣離為乾卦以見坎之為濕坎為血卦¶
<pb:KR3k0043_WYG_005-28a>¶
　以見離之為氣巽為臭以見震之為聲巽離兑三女¶
　震為長子而坎艮不言者尊嫡也於陽之長者尊之¶
　也兑少女為妾而巽離不言者少女從姊為娣於隂¶
　之少者卑之也乾為馬震坎得乾之陽皆言馬而艮¶
　不言者艮止也止之性非馬也他可以觸類而通矣¶
　　　易取象於物　　　　　　　朱　熹¶
易之有象其取之有所從其推之有所用非茍為寓言¶
也然兩漢諸儒必欲究其所從則既滯泥而不通王弼¶
<pb:KR3k0043_WYG_005-28b>¶
以來直欲推其所用則又疎略而無據二者皆失之一¶
偏而不能闕其所疑之過也且以一端論之乾之為馬¶
坤之為牛説卦有明文矣馬之為健牛之為順在物有¶
常理矣至於案文責卦若屯之有馬而無乾離之有牛¶
而無坤乾之六龍則或疑於震坤之牝馬則當反為乾¶
是皆有不可曉者是以漢儒求之説卦而不得則遂相¶
與創為互體變卦五行納甲飛伏之法參互以求之幸¶
而偶合其説鑿矣然其不可通者終不可通其可通者¶
<pb:KR3k0043_WYG_005-29a>¶
又皆傅會穿鑿而非有自然之勢惟其一二之適然而¶
無待於巧説者為若可信然上無所關於義理之本原¶
下無所資於人事之訓戒則又何必苦心極力以求於¶
此而欲必得之哉故王弼曰義茍應健何必乾乃為馬¶
爻茍合順何必坤乃為牛而程子亦曰理無形也故假¶
象以顯義此其所以破先儒膠固支離之失而開後學¶
玩辭玩占之方則至矣然觀其意又似直以易之取象¶
無復有所自來但如詩之比興孟子之譬喻而已如此¶
<pb:KR3k0043_WYG_005-29b>¶
則是説卦之作為無所與於易而近取諸身逺取諸物¶
者亦剰語矣故疑其説亦若有未盡者因切論之以為¶
易之取象固必有所自來而其為説必已具於太卜之¶
官顧今不可復考則姑闕之而直據辭中之象以求象¶
中之意使足以為訓戒而決吉凶如王氏程子與吾本¶
義之云者其亦可矣固不必深求其象之所自來然亦¶
不可直謂假設而遽欲忘之也¶
　　　大象之義　　　　　　　　鄭　樵¶
<pb:KR3k0043_WYG_005-30a>¶
宓羲之始畫八卦也特示人以象而已而理與數皆不¶
係焉故繫辭十三卦之制作無非觀象於易而為之即¶
離之象而為網罟即渙之象而為舟楫即乾坤之象而¶
為衣裳即大壯之象而為宫室可也至夫子又以天地¶
山澤風雷水火八者盡六十四卦之象夫子取名不一¶
有以氣言者泰否也有以理言者損益也有以物者井¶
鼎有以形者噬嗑有取名於畫者剛浸長為二陽之臨¶
柔浸長為二隂之遯有取名於字者咸感也無心以感¶
<pb:KR3k0043_WYG_005-30b>¶
天下謂之咸兑説也説民之道不以言故謂之兑有取¶
爻之動柔進而履剛故謂之履剛反動於下故謂之復¶
有二卦之象者如水上火下為既濟水上山下為蹇卦¶
之名不一夫子必欲以八者之象而盡之使皆明出地¶
上晉地中生木升山下出泉蒙火在天上大有可也而¶
震坎為屯為解則曰雲雷屯雷雨作解震離為雷電豐¶
亦為雷電噬嗑蓋為雲為雨者屯解也欲明屯者難之¶
未解故謂之雲雷欲明解者難之已解故易為雷雨豐¶
<pb:KR3k0043_WYG_005-31a>¶
取象於明以動噬嗑取義在於頤中有物皆不在於雷¶
電故均謂之雷電不以上下别也以至坎下兑上而為¶
困分明取於澤中有水今曰澤無水困蓋非無水不足¶
見困之義雖以有為無亦可也聖人之言象如斯而已¶
矣何嘗泥於一象而不知變哉故頤中有物謂之噬嗑¶
而日中為市亦取之噬嗑飛鳥之象謂之小過而杵臼¶
之制亦取諸小過乾為龍而震亦謂之龍坤為馬而乾¶
亦為馬是知不可以一端求一節取也大抵易具萬象¶
<pb:KR3k0043_WYG_005-31b>¶
不特如繫辭所述十三卦制作而已如井田之法取於¶
師封建之法取於比禘祫之禮取於觀作樂取於豫宗¶
廟取於渙觸而長之易具萬象則一卦不止於一象如¶
此可以類推矣¶
　　　明象　　　　　　　　　　黄　澤¶
易以明象為先因孔子之言上求文王周公之意為主¶
而其機括則盡在十翼作十翼舉要以為易起於數因¶
數設卦因卦立象因象起意因意生辭故孔子曰易者¶
<pb:KR3k0043_WYG_005-32a>¶
象也立象以盡意居則觀其象而玩其辭聖人言易之¶
為教如此易不可廢象明矣由象學失傳漢儒區區掇¶
拾凡陋不足以得聖人之意而王輔嗣忘象之説興至¶
邢和叔則遂欲忘卦棄畫雖以近代鉅儒繼作理學大¶
明而莫能奪也作忘象辨有一卦之象有一爻之象或¶
近取諸身或逺取諸物或以六爻推或以隂陽消長而¶
為象者學者猶可求也然有象外之象則非思慮意識¶
所能及矣而况於立例以求之乎李鼎祚綴輯於王氏¶
<pb:KR3k0043_WYG_005-32b>¶
棄擲之餘朱子發後出而加宻丁易東繼之而愈詳聖¶
人立象之妙終不可見作象略象學既明則因象以得¶
意因意以得辭隂陽消長有一定之幾上下貴賤有一¶
定之分善惡吉凶有一定之則位之當者孔子無由獨¶
言其非卦與爻之小者文王周公固不謂之大然後知¶
三聖人之易一而已矣若舍象而求則人自為易不期¶
於異而自異作辨同論嘗曰易有八卦有六十四卦有¶
三百八十四爻有大象有小象有大傳繫辭有説卦有¶
<pb:KR3k0043_WYG_005-33a>¶
序卦有雜卦有河圖洛書蓍䇿之數學者當隨處用工¶
各詣其極至於一以貫之而後全易見矣¶
　　　論易之三名　　　　　　　孔穎達(後同/)¶
正義曰夫易者變化之總名改換之殊稱自天地開闢¶
隂陽運行寒暑迭來日月更出孚萌庶類亭毒羣品新¶
新不停生生相續莫非資變化之力換代之功然變化¶
運行在隂陽二氣故聖人初畫八卦設剛柔兩畫象二¶
氣也布以三位象三才也謂之為易取變化之義既義¶
<pb:KR3k0043_WYG_005-33b>¶
總變化而獨以易為名者易緯乾鑿度云易一名而含¶
三義所謂易也變易也不易也又云易者其德也光明¶
四通簡易立節天以爛明日月星辰布設張列通精無¶
門藏神無穴不煩不擾澹泊不失此其易也變易者其¶
氣也天地不變不能通氣五行迭終四時更廢君臣取¶
象變節相移能消者息必專者敗此其變易也不易者¶
其位也天在上地在下君南面臣北面父坐子伏此其¶
不易也鄭𤣥依此義作易贊及易論云易一名而含三¶
<pb:KR3k0043_WYG_005-34a>¶
義易簡一也變易二也不易三也故繫辭云乾坤其易¶
之蘊邪又云易之門戸邪又云夫乾確然示人易矣夫¶
坤隤然示人簡矣易則易知簡則易從此言其易簡之¶
法則也又云為道也屢遷變動不居周流六虚上下無¶
常剛柔相易不可為典要惟變所適此言順時變易出¶
入移動者也又云天尊地卑乾坤定矣卑髙以陳貴賤¶
位矣動靜有常剛柔斷矣此言其張設布列不易者也¶
崔覲劉貞簡等並用此義云易者謂生生之德有易簡¶
<pb:KR3k0043_WYG_005-34b>¶
之義不易者言天地定位不可相易變易者謂生生之¶
道變而相續皆以緯稱不煩不擾澹泊不失此明是易¶
簡之義無為之道故易者易也作難易之音而周簡子¶
云易者易也不易也變易也易者易代之名凡有無相¶
代彼此相易皆是易義不易者常體之名有常有體無¶
常無體是不易之義變易者相變改之名兩有相變此¶
為變易張氏何氏並用此義云易者換代之名待奪之¶
義因於乾鑿度云易者其德也或沒而不論或云德者¶
<pb:KR3k0043_WYG_005-35a>¶
得也萬法相形皆得相易不顧緯文不煩不擾之言所¶
謂用其文而背其義何不思之甚故今之所用同鄭康¶
成等易者易也音為難易之音義為簡易之義得緯文¶
之本實也蓋易之三義惟在於有然有從無出理則包¶
無故乾鑿度云夫有形者生於無形則乾坤安從而生¶
故有太易有太初有太始有太素太易者未見氣也太¶
初者氣之始也太始者形之始也太素者質之始也氣¶
形質具而未相離謂之渾沌渾沌者言萬物相渾沌而¶
<pb:KR3k0043_WYG_005-35b>¶
未相離也視之不見聽之不聞循之不得故曰易也是¶
知易理備包有無而易象惟在於有者蓋以聖人作易¶
本以垂教教之所備本備於有故繫辭云形而上者謂¶
之道道即無也形而下者謂之器器即有也故以無言¶
之存乎道體以有言之存乎器用以變化言之存乎其¶
神以生成言之存乎其易以眞言之存乎其性以邪言¶
之存乎其情以氣言之存乎隂陽以質言之存乎爻象¶
以教言之存乎精義以人言之存乎景行此等是也且¶
<pb:KR3k0043_WYG_005-36a>¶
易者象也物無不可象也作易所以垂教者即乾鑿度¶
云孔子曰上古之時人民無别羣物未殊未有衣食器¶
用之利伏犧乃仰觀象於天俯觀法於地中觀萬物之¶
宜於是始作八卦以通神明之德以類萬物之情故易¶
者所以斷天地理人倫而明王道是以畫八卦建五氣¶
以立五常之行象法乾坤順隂陽以正君臣父子夫婦¶
之義度時制宜作為網罟以佃以漁以贍民用於是人¶
民乃治君親以尊臣子以順羣生和洽各安其性此其¶
<pb:KR3k0043_WYG_005-36b>¶
作易垂教之本意也¶
　　　論三代易名¶
案周禮太卜三易云一曰連山二曰歸藏三曰周易杜¶
子春云連山伏犧歸藏黄帝鄭𤣥易贊及易論云夏曰¶
連山殷曰歸藏周曰周易鄭𤣥又釋云連山者象山之¶
出雲連連不絶歸藏者萬物莫不歸藏於其中周易者¶
言易道周普無所不備鄭𤣥雖有此釋更無所據之文¶
先儒因此遂為文質之義皆煩而無用今所不取案世¶
<pb:KR3k0043_WYG_005-37a>¶
譜等羣書神農一曰連山氏亦曰列山氏黄帝一曰歸¶
藏氏既連山歸藏並是代號則周易稱周取岐陽地名¶
毛詩云周原膴膴是也又文王作易之時正在羑里周¶
德未興猶是殷世也故題周别於殷以此文王所演故¶
謂之周易其猶周書周禮題周以别餘代故易緯云因¶
代以題周是也先儒又兼取鄭説云既指周代之名亦¶
是普徧之義雖欲無所遐棄亦恐未可盡通其易題周¶
因代以稱周是先儒更不别解惟皇甫謐云文王在羑¶
<pb:KR3k0043_WYG_005-37b>¶
里演六十四卦著七八九六之爻謂之周易以此文王¶
安周字其繫辭之文連山歸藏無以言也¶
　　　論易取變易之義　　　　　鄭　樵¶
易之為道何道也一隂一陽之謂道隂陽之大者莫如¶
日月故聖人取日月二字而為易而其義則取變易之¶
易也孔穎達曰易一名而含三義易者變易也不易也¶
簡易也孔取易緯之言以為疏胡安定辨其非曰易者¶
專變易之義蓋變易之道天人之理也程伊川曰易變¶
<pb:KR3k0043_WYG_005-38a>¶
易也隨時變易以從道也二公有取於變易之義吾夫¶
子已於大傳而發明之矣既曰剛柔相推而生變化又¶
曰一闔一闢謂之變又曰剛柔相推變在其中矣又曰¶
變動不居周流六虛上下無常惟變所適易不可以形¶
拘不可以迹求與隂陽相為變化消息無有終窮故取¶
日月之名變易之義謂之易¶
　　　隂陽　　　　　　　　　　陸　秉¶
夫易生生不窮之謂也夫陽主乎生而隂主乎死言陽¶
<pb:KR3k0043_WYG_005-38b>¶
隂則是既生而死不復生矣言隂陽則雖死而復生之¶
謂猶言晦朔而不云朔晦蓋明既晦而又有朔焉亦猶¶
言死生有命而不言生死蓋欲明既死而又有生焉故¶
聖人序卦先既濟而後未濟乃曰物不可窮也故受之¶
以未濟終焉此聖人之意也¶
　　　論易分上下二篇　　　　　孔穎達¶
案乾鑿度云孔子曰陽三隂四位之正也故易卦六十¶
四分為上下而象隂陽也夫陽道純而奇故上篇三十¶
<pb:KR3k0043_WYG_005-39a>¶
所以象陽也隂道不純而偶故下篇三十四所以法隂¶
也乾坤者隂陽之本始萬物之祖宗故為上篇之始而¶
尊之也離為日坎為月日月之道隂陽之經所以始終¶
萬物故以坎離為上篇之終也咸恒者男女之始夫婦¶
之道也人道之興必由夫婦所以奉承祖宗為天地之¶
主故為下篇之始而貴之也既濟未濟為最終者所以¶
明戒愼而全王道也以此言之則上下二篇文王所定¶
夫子作緯以釋其義也¶
<pb:KR3k0043_WYG_005-39b>¶
　　　上下經辨　　　　　　　　鄭　樵¶
孟喜易本分上下經是孟喜以前巳題經字或謂文王¶
易卦本分上下經前漢藝文志只曰作上下篇經字為¶
後人所加非因孟喜而然也上經首於乾坤蓋天道也¶
父母之道也下經始於咸恒蓋人道也夫婦之義也天¶
道莫大於日月故以坎離終焉人道莫貴於水火相濟¶
而終以既濟未濟上經以乾坤坎離包始末下經以震¶
艮巽兑間於其中非他也所以受而推之也見於序卦¶
<pb:KR3k0043_WYG_005-40a>¶
上經三十而下經三十四者非他也以反對推之也上¶
經三十卦之正者有六如乾䷀如坤䷁如大過䷛¶
　如頤䷚如坎䷜如離䷝皆一定而不易也卦¶
之反者二十有四如屯反而蒙需反而訟實以十二卦¶
反而為二十有四也正者六反者十二共十八卦下經¶
三十四卦之正者有二如中孚䷼如小過䷽二卦¶
皆一定不易卦之反者三十有二如咸反而恒遯反大¶
壯實十六卦反而為三十二卦也正者二而反者十六¶
<pb:KR3k0043_WYG_005-40b>¶
亦十八卦以十八卦之反正而論則上下經實無多少¶
之别矣上下經各十八卦共三十六卦正合八卦之數¶
也¶
　大抵六十四卦之中一隂五陽者其卦十有二二隂¶
　四陽者其卦二十有四三隂三陽者其卦二十是為¶
　反對變卦五十有六乾陽坤隂離二隂坎二陽頤二¶
　陽中孚二隂小過二陽大過二隂是謂反對不變者¶
　凡八卦耳¶
<pb:KR3k0043_WYG_005-41a>¶
　　　易學啓蒙　　　　　　　　朱　熹(後同/)¶
聖人觀象以畫卦揲蓍以命爻使天下後世之人皆有¶
以決嫌疑定猶豫而不迷於吉凶悔吝之塗其功可謂¶
盛矣然其為卦也自本而榦自榦而枝其勢若有所迫¶
而自不能已其為蓍也分合進退縱横逆順亦無往而¶
不相值焉是豈聖人心思智慮之所得為也哉特氣數¶
之自然形於法象見於圖書者有以啓於其心而假手¶
焉耳近世學者類喜談易而不察乎此其專於文義者¶
<pb:KR3k0043_WYG_005-41b>¶
既支離散漫而無所根著其涉於象數者又皆牽合傅¶
㑹而或以為出於聖人心思智慮之所為也若是者予¶
竊病焉因與同志頗輯舊聞為書四篇以示初學使毋¶
疑於其説云¶
　　　揲蓍説¶
蓍凡四十有九信手中分各置一手以象兩儀而掛右¶
手一䇿於左手小指之間以象三才遂以四揲左手之¶
䇿以象四時而歸其餘數於左手第四指間以象閏又¶
<pb:KR3k0043_WYG_005-42a>¶
以四揲右手之䇿而再歸其餘數於左手第三指間以¶
象再閏是謂一變其掛扐之數不五即九一變之後除¶
前餘數復合其見存之䇿或四十或四十四分掛揲歸¶
如前法是謂再變其掛扐者不四則八再變之後除前¶
兩次餘數復合其見存之䇿或四十或三十六或三十¶
二分掛揲歸如前法是謂三變其掛扐者如再變例三¶
變既畢乃合三變視其掛扐之奇偶以分所遇隂陽之¶
老少是為一爻右三奇為老陽者凡十有二掛扐之數¶
<pb:KR3k0043_WYG_005-42b>¶
十有三除初掛之一為十有二以四約而三分之為一¶
者三一奇象圓而圍三故三一之中各復有三而積三¶
三之數則為九過揲之數三十有六以四約之亦得九¶
焉即四象太陽居一含九之數也右兩奇一偶以偶為¶
主為少隂者凡二十有八掛扐之數十有七除初掛之¶
一為十有六以四約而三分之為一者二為二者一一¶
奇象圓而用其全故二一之中各復有三二偶象方而¶
用其半故一二之中復有二焉而積二三一二之數則¶
<pb:KR3k0043_WYG_005-43a>¶
為八過揲之數三十有二以四約之亦得八焉即四象¶
少隂居二含八之數也右兩偶一奇以奇為主為少陽¶
者凡二十掛扐之數二十有一除初掛之一為二十以¶
四約而三分之為二者二為一者一二偶象方而用其¶
半故二二之中各復有二一奇象圓而用其全故一一¶
之中復有三焉而積二二一三之數則為七過揲之數¶
二十有八以四約之亦得七焉即四象少陽居三含七¶
之數也右三偶為老隂者四掛扐之數二十有五除初¶
<pb:KR3k0043_WYG_005-43b>¶
掛之一為二十有四以四約而三分之為二者三二偶¶
象方而用其半故三二之中各復有二而積三二之數¶
則為六過揲之數亦二十有四以四約之亦得六焉即¶
四象太隂居四含六之數也凡此四者皆以三變皆掛¶
之法得之蓋經曰再扐而後掛又曰四營而成易其指¶
甚明注疏雖不詳説然劉禹錫所記僧一行畢中和顧¶
彖之説亦已備矣近世諸儒乃有前一變獨掛後二變¶
不掛之説考之於經乃為六扐而後掛不應五歲再閏¶
<pb:KR3k0043_WYG_005-44a>¶
之義且後兩變又止三營蓋已誤矣且用舊法則三變¶
之中又以前一變為奇後二變為偶竒故其餘五九偶¶
故其餘四八餘五九者五三而九一亦圍三徑一之義¶
也餘四八者四八皆二其四三其十二者為老陽掛扐¶
過揲之數皆六其四兩其十二者為老隂自老陽之掛¶
扐而增一四則是四其四也一其十二而又進一四也¶
自其過揲者而損一四則是八其四也三其十二而損¶
一四也此所謂少隂者也自老隂之掛扐而損一四則¶
<pb:KR3k0043_WYG_005-44b>¶
是五其四也兩其十二而去一四也自其過揲而增一¶
四則是七其四也兩其十二而進一四也此所謂少陽¶
者也二老者隂陽之極也二極之間相距之數凡十有¶
二而三分之自陽之極而進其掛扐退其過揲各至於¶
三之一則為少隂自隂之極而退其掛扐進其過揲亦¶
圍四用半之義也三變之後老者陽饒而隂乏少者陽¶
少而隂多亦皆有自然之法象焉若用近世之法則三¶
變之餘皆為圍三徑一之義而無復奇偶之分三變之¶
<pb:KR3k0043_WYG_005-45a>¶
後為老陽少隂者皆二十七為少陽者九為老隂者一¶
又皆參差不齊而無復自然之法象此足以見其説之¶
誤矣至於隂陽老少之所以然者則請復得而通論之¶
蓋四十九䇿除初掛之一而為四十八以四約之為十¶
二以十二約之為四故其揲之一變也掛扐之數一其¶
四者為奇兩其四者為偶其三變也掛扐之數三其四¶
一其十二而過揲之數九各至於三之一則為少陽老¶
陽居一而含九故其掛扐十二為最少而過揲三十六¶
<pb:KR3k0043_WYG_005-45b>¶
為最多少隂居二而含八故其掛扐十六為次少而過¶
揲三十二為次多少陽居三而含七故其掛扐二十為¶
稍多而過揲二十八為稍少老隂居四而含六故其掛¶
扐二十四為極多而過揲亦二十四為極少蓋陽奇而¶
隂偶是以掛扐之數老陽極少老隂極多而二少者一¶
進一退而交於中焉此其以少為貴者也陽實而隂虚¶
是以過揲之數老陽極多老隂極少而二少者亦一進¶
一退而交於中焉此其以多為貴者也凡此不惟隂之¶
<pb:KR3k0043_WYG_005-46a>¶
與陽既為二物而迭為消長而其一物之中此二端者¶
又各自為一物而迭為消長其相與低昂如權衡其相¶
與判合如符契固有非人之私智所能取舍而有無者¶
而况掛扐之數乃七八九六之原而過揲之數乃七八¶
九六之委其勢又有輕重之不同而或者乃欲廢置掛¶
扐而獨以過揲之數為斷則是舍本而取末去約以就¶
煩而不知其不可也豈不誤哉¶
用九用六者變卦之凡例也言凡陽爻皆用九而不用¶
<pb:KR3k0043_WYG_005-46b>¶
七隂爻皆用六而不用八用九故老陽變為少隂用六¶
故老隂變為少陽不用七八故少陽少隂不變獨於乾¶
坤二卦言之者以其在諸卦之首又為純陽純隂之卦¶
也聖人因繫以辭使遇乾而六爻皆九遇坤而六爻皆¶
六者即此而占之蓋羣龍无首則陽皆變隂之象利永¶
貞則隂皆變陽之義也餘見六爻變例凡卦六爻皆不¶
變則占本卦彖辭而以内卦為貞外卦為悔一爻變則¶
以本卦變爻辭占二爻變則以本卦二變爻辭占仍以¶
<pb:KR3k0043_WYG_005-47a>¶
上爻為主三爻變則占本卦及之卦之彖辭而以本卦¶
為貞之卦為悔前十卦主貞後十卦主悔四爻變則以¶
之卦二不變爻占仍以下爻為主五爻變則以之卦不¶
變爻占六爻變則乾坤占二用餘卦占之卦彖辭於是¶
一卦可變六十四卦而四千九十六卦在其中矣所謂¶
引而伸之觸類而長之天下之能事畢矣豈不信哉¶
　　　論揲蓍　　　　　　　　　熊朋來¶
大衍之數五十其用四十有九分而為二以象兩掛一¶
<pb:KR3k0043_WYG_005-47b>¶
以象三揲之以四以象四時歸奇於扐以象閏五歲再¶
閏故再扐而後掛此蓋舉一變以見十八變之例揲者¶
以五十蓍虚一不用象太極四十九蓍兩手平分象兩¶
儀置右手所分一半就取其一蓍掛于左手小指間所¶
謂象三才以所分四揲之所謂象四時先揲左手所分¶
求其竒餘者扐於左手無名指間所謂歸奇於扐以象¶
閏次揲右手所分取其奇餘者扐於左手中指間所謂¶
象五歲再閏初揲之扐通計三指不五則九以一卦言¶
<pb:KR3k0043_WYG_005-48a>¶
之此十八變中之一變以一變言之此三揲中之第一¶
揲也又置第一揲所得之算再以餘蓍如前法掛扐而¶
揲之第二第三揲之扐通計三指不四則八八九為多¶
四五為少三少為老陽三多為老隂兩多一少為少陽¶
兩少一多為少隂蓋大衍全數五十即河圖中宫以五¶
乗十之數河圖四面太陽居一而連九少隂居二而連¶
八少陽居三而連七太隂居四而連六此隂陽老少之¶
䇿所由分也河圖之數十布揲之奇餘則有一有二有¶
<pb:KR3k0043_WYG_005-48b>¶
三有四所得之䇿數則有六有七有八有九獨不及五¶
與十者大衍之數五十也布揲之時見左手所餘多少¶
即知右手之數第一揲左手餘數或一或二或三則并¶
掛一與右手所餘者成五若左手餘四則并掛一與右¶
手所餘者成九第二揲收取第一揲之餘蓍或四十四¶
蓍或四十蓍再分為二掛扐如前法左手餘數或一或¶
二則并掛一與右手所餘者成四若左手餘數或三或¶
四則并掛一與右手所餘者成八第三揲又取第二揲¶
<pb:KR3k0043_WYG_005-49a>¶
餘蓍或四十蓍或三十六蓍或三十二蓍再分二掛扐¶
亦如前法左手餘數得一與二即成四得三與四即成¶
八此不待終籌而知所以濳虚揲左虚右揲右虚左然¶
濳虚分隂陽客主故只揲一半而大衍之揲必須左右¶
手皆揲以見全體也所謂揲蓍者非是看掛扐過數目¶
正是看餘下數目掛扐過一十三蓍名為三少餘下三¶
十六蓍以四筭之為四九老陽得九數何也四象中太¶
陽居一而九者一之餘數掛扐過二十五蓍名為三多¶
<pb:KR3k0043_WYG_005-49b>¶
餘下二十四蓍以四算之為四六老隂得六數何也四¶
象中太隂居四而六者四之餘數掛扐過二十一蓍名¶
為兩多一少餘下二十八蓍以四算之為四七少陽得¶
七數何也四象中少陽居三而七者三之餘數掛扐過¶
一十七蓍名為兩少一多餘下三十二蓍以四算之為¶
四八少隂得八數何也四象中少隂居二而八者二之¶
餘數三變既定而一畫成十有八變而一卦成三變之¶
間為老陽十二為老隂四為少陽二十為少隂二十八¶
<pb:KR3k0043_WYG_005-50a>¶
世儒不通再扐後掛之義或謂第二第三揲不必掛一¶
不知第一揲若非掛一已無從得九第二第三揲若不¶
掛一則老陽少隂各該二十七路少陽九路老隂僅一¶
路矣再扐後掛者言初揲雖已再扐而後揲亦須掛一¶
也至如六爻占法求之左氏國語自有成説六爻皆不¶
變則以本卦彖辭為占而以内卦為貞外卦為悔如孔¶
成子筮立衞元遇屯曰利建侯秦伯伐晉卜徒父筮之¶
遇蠱曰其貞風其悔山凡卦六爻全不變者用此例一¶
<pb:KR3k0043_WYG_005-50b>¶
爻變則專用所變爻為占如畢萬筮仕遇屯之比只看¶
初九一爻蔡墨論乾之同人只看九二一爻晉侯納王¶
遇大有之睽只看九三一爻周史筮陳敬仲遇觀之否¶
只看六四一爻南蒯之筮遇坤之比只看六五一爻晉¶
獻公筮嫁伯姬遇歸妹之睽只看上九一爻凡卦一爻¶
變者用此例三爻變者以本卦為貞之卦為悔如國語¶
重耳筮尚得晉國遇貞屯悔豫皆八蓋初與四五爻變¶
也初與五皆老陽用九變四爻老隂用六變二三與上¶
<pb:KR3k0043_WYG_005-51a>¶
爻不變在屯豫二卦皆為少爻故曰皆八朱文公所謂¶
變及三爻占兩卦體是也五爻皆變則專以不變爻為¶
占如穆姜筮遇艮之八史曰是謂艮之隨杜元凱以為¶
連山首艮之易非也按艮卦變隨惟第二爻不動三與¶
上爻皆老陽用九變初爻四五爻皆老隂用六變惟第¶
二爻少隂不變故所占只在艮之八朱文公所謂四二¶
五一二分一專是也若六爻皆變則以乾坤二用為例¶
如蔡墨對魏獻子所謂乾之坤即六爻全變之例此占¶
<pb:KR3k0043_WYG_005-51b>¶
法之大略或問左氏國語所載左傳於穆姜之筮既曰¶
艮之八國語晉重耳之筮亦曰屯之八又曰貞屯悔豫¶
皆八七八皆不變爻何以罕言七而專言八曰七七蓍¶
數也八八卦數也三揲之餘得少隂爻最易惟其揲者¶
多得八故經傳亦多舉八以紀占也二篇之䇿萬有一¶
千五百二十中分之得五千七百六十老陽爻六千九¶
百一十二饒一千一百五十二䇿老隂爻四千六百有¶
八乏一千一百五十二䇿故大衍初揲扐一扐二扐三¶
<pb:KR3k0043_WYG_005-52a>¶
者少扐四者多少者凡三多者凡一已是饒陽減隂故¶
老陽十二路少陽二十路少隂二十八路而老隂只四¶
路若揲法少差則其遇愈艱然老隂之路雖最少而卦¶
中未嘗無爻交以揲蓍之法周宻如此古人猶有筮短¶
龜長之歎况今俗下占卦以錢代蓍所謂重交單拆之¶
畫老隂老陽以三純而變少陽二隂中取一陽少隂二¶
陽中取一隂欲一擲而了十八變之事不過約揲法而¶
用之至於世應之法八純以上爻自初至五各從其世¶
<pb:KR3k0043_WYG_005-52b>¶
惟上爻獨不變反取第四爻變之名為遊魂又舉内卦¶
三爻同為一變名為歸魂亦以先天卦位天地雷風水¶
火山澤參錯為六十四卦竊取夫參伍錯綜之義然上¶
爻不變虚而不備以錢寓筮老少均取兹見其短矣古¶
之為筮者猶曰不如龜之長今學者鮮布揲不見揲蓍¶
中作用處僅賴俗占以詔凡愚故集先儒緒言作揲蓍¶
説¶
　　　論蓍數　　　　　　　　　章俊卿(後同/)¶
<pb:KR3k0043_WYG_005-53a>¶
天秉陽八卦之陽爻皆得參天之數地秉隂八卦之隂¶
爻皆得兩地之數惟陽爻得參天之數故乾之陽爻三¶
得自然之數九當揲蓍之際三揲俱少則掛所揲之餘¶
得四九之數所以九為老陽惟隂爻得兩地之數故坤¶
之隂爻三得自然之數六當揲蓍之際三揲俱多則掛¶
所揲之餘得四六之數所以六為老隂三男之爻一陽¶
而二隂得自然之數七揲蓍之際兩多一少則掛揲之¶
餘得四七之數而以七為少陽者自然之理歟三女之¶
<pb:KR3k0043_WYG_005-53b>¶
爻一隂而二陽得自然之數八揲蓍之際兩少一多則¶
掛所揲之餘得四八之數而以八為少隂者自然之理¶
歟大衍之數五十其用止於四十有九而九七八六之¶
理存隂陽老少之理明増之一則於揲為贅不可也減¶
之一則於揲有缺不可也此自然之數歟河圖得自然¶
五十五之數洛書得自然四十五之數亦猶周天之度¶
周朞之日或贏或縮亦皆本於自然也或者求九七六¶
八之數而不得考隂陽老少之理而未明乃謂陽動而¶
<pb:KR3k0043_WYG_005-54a>¶
進以進為文故少七而老九隂動而反以反為文故少¶
八而老六又惑於不用十為老少之説乃謂臣不可以¶
加君隂不可以加陽故不用十而用八則其於自然之¶
理蓋亦昧而不通者歟昔子雲作太𤣥以天地之䇿各¶
十有八合為三十六䇿虚其三而用三十有三司馬作¶
濳虚三百六十四變了蓍一日以周朞數亦本於自然¶
數之理也所以蓍之德圓而神顧取而用之如何耳¶
　　　四營成易之説¶
<pb:KR3k0043_WYG_005-54b>¶
不觀周易繫辭無以知四營之説不讀三墳易典無以¶
辨四營之名夫分二象兩掛一象三揲四象時歸奇象¶
閏蓍法有四果足謂之四營乎曰非也老陽數九老隂¶
數六少陽數七少隂數八各以四推果足謂之四營乎¶
曰非也蓋營者經營之謂而四者言四正之卦也乾坤¶
離坎是謂四正卦八卦於八方而以四正之卦左右而¶
經營之是為四營何以言之蓋乾營左重得十八卦始¶
於訟鼎大畜需革无妄中於遯睽巽大壯家人兑履終¶
<pb:KR3k0043_WYG_005-55a>¶
於姤夬大有同人小畜此則以純乾之體而一營也坤¶
營左重得二十四卦始於臨蹇震觀解艮中於否泰隨¶
蠱既濟未濟師謙復比終於豫剥升屯明夷萃晉蒙此¶
則以純坤之體而二營也離營右重得十四卦始於中¶
孚大過中於噬嗑渙恒賁節咸終於旅損井豐益困此¶
則以純離之體而三營也坎營右重又生四卦始於小¶
過中於頤終於漸歸妹此則以純坎之體而四營也故¶
周易繫辭曰四營而成易三墳易典曰四營而成重卦¶
<pb:KR3k0043_WYG_005-55b>¶
正謂是也¶
　　　卜筮　　　　　　　　　　鄭　樵(後同/)¶
蘇子曰挾筮布卦以分隂陽而明吉凶此日者之事非¶
聖人之道也吁周禮有筮人大卜掌三易之法而洪範¶
亦有稽疑是占筮之學其來尚矣特用之者有善未善¶
者耳夫卦之與爻有體本吉者有反而後吉者其相為¶
倚伏而占驗不可不知卦之本吉豐泰既濟之類是也¶
反之而後吉者否屯未濟之類是也爻之本吉者乾之¶
<pb:KR3k0043_WYG_005-56a>¶
飛龍坤之黄裳之類是也反之而後吉者上九亢龍上¶
六龍戰於野之類是也知此而後可以言卜筮矣蓋嘗¶
論之世人顚倒於利欲之場終日戴天履地行不祥之¶
事而無所憚至丘社則斂袵而過之終日言動擬議不¶
出於易而不知畏至露蓍而得繇辭則敬而信之吁以¶
此用心宜乎蓍龜之不驗也至哉横渠之言曰易為君¶
子謀不為小人謀此言盡之矣然則將如之何曰今之¶
占驗者當察其所占之人當究其所主之事昔者穆姜¶
<pb:KR3k0043_WYG_005-56b>¶
之得比之隨自知其必死於辱卦非不吉也元亨利貞¶
穆姜不足以稱之也南蒯得坤之比君子知其不免於¶
咎爻非不吉也黄裳元吉南蒯不足以當之也此其所¶
謂觀其所占之人泰之為卦天地氣交之卦也而占父¶
者憂之父入土也歸妹之卦男女室家之别也而占母¶
者憂之女之終也此所謂當究其所主之事如吉者遽¶
謂之吉凶者便謂之凶此其挾䇿布卦為日者之事非¶
善明理之君子也¶
<pb:KR3k0043_WYG_005-57a>¶
　　　无咎悔亡¶
易畫而後有卦重而後有爻動而後有變變者得失之¶
機吉凶之先見者也是以君子貴乎善用六經皆載聖¶
人之道而易著聖人之用何謂用處治處亂宜進宜退¶
處晦處明宜剛宜柔處上處下宜為宜否夫是之謂用¶
自易之始作而觀之有吉有凶有悔有吝有可為而不¶
可為自易之既作而觀之則六十四卦未有一卦不可¶
為也三百八十四爻未有一爻之不吉也易之爻辭有¶
<pb:KR3k0043_WYG_005-57b>¶
所謂无咎者夕惕若厲无咎之類是也所以有咎為不¶
惕也夕惕則无咎矣所謂悔者亢龍有悔之類是也所¶
以有悔為其亢也不亢則无悔无悔則吉也有所謂吝¶
者即鹿无虞往吝之類是也所以有吝為其往也不往¶
則无吝矣有所謂凶者師出以律否臧凶之類是也所¶
以有凶為其不律也以律則无凶无凶則吉矣是謂事¶
雖非吉能從聖人之訓則反為吉矣故曰六十四卦未¶
嘗一卦不可為也三百八十四爻未有一爻用之不吉¶
<pb:KR3k0043_WYG_005-58a>¶
也是故君子於易貴乎善用將欲養身則頤不可不知¶
將欲正家則家人不可不知將欲用兵則師不可不知¶
將欲決獄則噬嗑不可不知每事常取法於易則無往¶
不吉焉有凶咎悔吝也哉¶
　　　釋類　　　　　　　　　　全君卿¶
或曰易不可為典要其義安可以類求乎曰經不云乎¶
易之為書也不可逺其為道也屢遷是故不可為典要¶
惟變所適者此終乎為道也屢遷之義也初率其辭而¶
<pb:KR3k0043_WYG_005-58b>¶
揆其方既有典常云者此終乎為書也不可逺之義也¶
然則聖人之辭既有乎典常則安謂不可以類求乎借¶
初上之位而喻之近取諸身則上為首而初為足逺取¶
諸物則上為角而初為尾故凡以首以角而取象者未¶
嘗不在上爻以足以尾言者未嘗不在初爻¶
七八九六之説若老隂少隂老陽少陽其義不取今據¶
劉牧云天一地二天三地四天五地六天一天三天五¶
為九地二地四為六得生數之本也然有未盡七八九¶
<pb:KR3k0043_WYG_005-59a>¶
六成數之説爾夫地六天七地八天九地十此成數之¶
本也今虚其十而不息以象易道變通之不息也夫用¶
十則見其極數而無變通者也以十則有百百則有千¶
千則有萬萬則有億此乃可窮之數也故虛其十而不¶
用焉然虚其十而不用是亦有用之本也今言其生成¶
之數者乃金木水火土之謂也若水生一從天一㸃至¶
地十是十數也火生二從地二㸃至天一是一數也木¶
生三從天三㸃至地二之類故曰十亦有用也趙岐注¶
<pb:KR3k0043_WYG_005-59b>¶
關子明易所謂互圍頭者是也¶
　　　經中體義(爻卦/)　　　　　　蔡　淵¶
六十四卦各主一大時卦内六爻是大時中所謂之人¶
即逐爻當位得失之小時也本大時以觀人之所為合¶
於時則吉反於時則凶卦内初三五為陽位二四六為¶
隂位奇畫為陽爻偶畫為隂爻陽爻居陽位為得位居¶
隂位為失位隂爻居隂位為得位居陽位為失位得位¶
則吉失位則凶又初與四為應二與五為應三與上為¶
<pb:KR3k0043_WYG_005-60a>¶
應一隂一陽則應俱隂俱陽則不應應則吉不應則凶¶
此易象本體之大約也然諸卦中或有得位而反凶失¶
位而反吉者有應而反凶不應而反吉者何(闕/)¶
　　為與卦時合與不合故耳但本時以認之(闕/)¶
矣此易之應用而(闕/)變也卦有氣為隂(闕/)　　　柔也¶
有德謂一卦所主之用也至若乾健坤順震動艮止之¶
類是也逐卦下所立之名即時與德之本也名下所屬¶
之辭謂之繇辭演一卦德用之旨也六十四卦卦有六¶
<pb:KR3k0043_WYG_005-60b>¶
位皆以第五為君位此易之大略也其間或有居此位¶
而非君義者有居他位而有君義者斯易之變蓋聖人¶
意有所存即主義任彼不可滯於常例學者詳之彖者¶
本是卦下辭之名先儒亦云繇辭孔子作文言故於首¶
標之云彖曰蓋以廣述繇辭統論一卦所主之大義以¶
斷其歸趣也大象者取上下二象物象以為義不獨取¶
其形本在取其用以為法其間有與彖文相反者或取¶
相須而盡義或取垂教之同歸使後人法而象之但會¶
<pb:KR3k0043_WYG_005-61a>¶
其極處則知非相反也小象者明逐爻所取物象或辨¶
其爻中所歸之義或足爻中所未盡之意以垂法於人¶
也易卦初自乾坤而下其間天地之代運時世之極變¶
人事之治亂第適其用直終於既濟未濟復入于初生¶
生新新循環無際不出此六十四卦之時與天地偕永¶
茍天地可滅則此理乃亡矣¶
　　　論程氏易傳　　　　　　　馬端臨¶
按伊川之易精於義理而略於卜筮象數此固先儒之¶
<pb:KR3k0043_WYG_005-61b>¶
説然愚嘗以為易之象數卜筮豈出於義理之外蓋有¶
此理則有此象有此數而卜筮之説其所謂趨吉避凶¶
惠迪從逆云者又未嘗不一出於義理平時本諸踐履¶
則觀象玩辭此義理也一旦謀及卜筮則觀變玩占亦¶
義理也初不必岐而二之然言出於聖賢之口則單辭¶
片語皆有妙理假借旁通悉為至教往往多借易以明¶
理初不拘於説易也自夫子而然矣何也君子學以聚¶
之問以辨之寬以居之仁以行之為乾九二而言也而¶
<pb:KR3k0043_WYG_005-62a>¶
乾之九二豈有學問寬仁之義乎日往則月來月往則¶
日來日月相推而明生焉寒往則暑來暑往則寒來寒¶
暑相推而歲成焉為咸九四而言也而咸之九四豈有¶
歲時代謝之義乎蓋其初因講易遂借易以言理言理¶
雖精而於易此卦此爻之旨則逺矣如程子因君子豹¶
變而發為自暴自棄之論因君子得輿而發為匪風下¶
泉之論亦是意也晦菴所謂不看本文自成一書者是¶
已¶
<pb:KR3k0043_WYG_005-62b>¶
　　　論易經文誤字　　　　　　洪　邁¶
隨筆曰易舉正三卷云曾得王輔嗣韓康伯手寫註定¶
傳授眞本比校今世流行本及國學鄉貢舉人等本或¶
將經入註用註作經小象中間以下句反居其上爻辭¶
註内移後義却處於前兼有脱遺兩字顛倒謬誤者並¶
依定本舉正其訛凡一百三節今略取其明白者二十¶
處載於此坤初六履霜堅冰至象曰履霜隂始凝也馴¶
致其道至堅冰也今本於象文霜字下誤增堅冰二字¶
<pb:KR3k0043_WYG_005-63a>¶
屯六三象曰即鹿无虞何以從禽也今本脱何字師六¶
五田有禽利執之无咎今本之字誤作言觀註義亦全¶
不作言字釋也比九五象曰失前禽舎逆取順也今本¶
誤倒其句賁亨不利有攸往今本不字誤作小字剛柔¶
交錯天文也文明以止人文也註云剛柔交錯而成文¶
焉天之文也今本脱剛柔交錯一句坎卦習坎上脱坎¶
字姤九四包失漁註云有其漁故失之也今本誤作无¶
魚蹇九三往蹇來正今本作來反困初六象曰入于幽¶
<pb:KR3k0043_WYG_005-63b>¶
谷不明也今本谷字下多幽字鼎彖聖人亨以饗上帝¶
以養聖賢今本正文多而大亨三字故註文亦誤增大¶
亨二字震彖曰不喪匕鬯可以守宗廟社稷以為祭主¶
也今本脱不喪匕鬯一句漸象曰君子以居賢德善風¶
俗今本正文脱風字豐九四象遇其夷主吉志行也今¶
文脱志字中孚彖豚魚吉信及也今本及字下多豚魚¶
二字小過彖柔得中是以可小事也今本脱可字而事¶
字下誤增吉字六五象曰宻雲不雨已止也註陽已止¶
<pb:KR3k0043_WYG_005-64a>¶
下故也今本正文作已上故註亦誤作陽已上故止也¶
既濟彖曰既濟亨小小者亨也今本脱一小字繫辭二¶
多譽四多懼註云懼近也今本誤以近也字為正文而¶
註中又脱懼字雜卦蒙稚而著今本稚誤作雜字予頃¶
於福州道藏中見此本及後見晁公武所進易解多引¶
用之世罕有其書也¶
　¶
　¶
<pb:KR3k0043_WYG_005-64b>¶
　¶
　¶
　¶
　¶
　¶
　¶
　¶
　稗編卷五¶
