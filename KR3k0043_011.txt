# -*- mode: mandoku-view; -*-
#+TITLE: 稗編
#+DATE: 2015-08-24 23:32:02.805327
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷十一
<pb:KR3k0043_WYG_011-1a>¶
欽定四庫全書¶
　稗編卷十一　　　　　　明　唐順之　撰¶
　　春秋一¶
　　　春秋左氏傳序　　　　　　杜　預¶
春秋者魯史記之名也記事者以事繫日以日繫月以¶
月繫時以時繫年所以紀逺近别同異也故史之所記¶
必表年以首事年有四時故錯舉以為所記之名也周¶
禮有史官掌邦國四方之事達四方之志諸侯亦各有¶
<pb:KR3k0043_WYG_011-1b>¶
國史大事書之於䇿小事簡牘而已孟子曰楚謂之檮¶
杌晉謂之乗而魯謂之春秋其實一也韓宣子適魯見¶
易象與魯春秋曰周禮盡在魯矣吾乃今知周公之徳¶
與周之所以王韓子所見盖周之舊典禮經也周徳既¶
衰官失其守上之人不能使春秋昭明赴吿策書諸所¶
記注多違舊章仲尼因魯史策書成文考其真偽而志¶
其典禮上以遵周公之遺制下以明將来之法其教之¶
所存文之所害則刋而正之以示勸戒其餘則皆即用¶
<pb:KR3k0043_WYG_011-2a>¶
舊史史有文質辭有詳畧不必改也故𫝊曰其善志又¶
曰非聖人孰能修之盖周公之志仲尼從而明之左丘¶
明受經於仲尼以為經者不刋之書也故傳或先經以¶
始事或後經以終義或依經以辯理或錯經以合異隨¶
義而發其例之所重舊史遺文略不盡舉非聖人所修¶
之要故也身為國史躬覽載籍必廣記而備言之其文¶
緩其㫖逺將令學者原始要終尋其枝葉究其所窮優¶
而柔之使自求之饜而飫之使自趨之若江海之浸膏¶
<pb:KR3k0043_WYG_011-2b>¶
澤之潤渙然氷釋怡然理順然後為得也其發凡以言¶
例皆經國之常制周公之垂法史書之舊章仲尼從而¶
修之以成一經之通體其微顯闡幽裁成義類者皆據¶
舊例而發義指行事以正褒貶諸稱書不書先書故書¶
不言不稱書曰之類皆所以起新舊發大義謂之變例¶
然亦有史所不書即以為義者此盖春秋新意故傳不¶
言凡曲而暢之也其經無義例因行事而言則傳直言¶
其歸趣而已非例也故發傳之體有三而為例之情有¶
<pb:KR3k0043_WYG_011-3a>¶
五一曰微而顯文見於此而起義在彼稱族尊君命舍¶
族尊夫人梁亡城縁陵之類是也二曰志而晦約言示¶
制推以知例參㑹不地與謀曰及之類是也三曰婉而¶
成章曲從義訓以示大順諸所諱避璧假許田之類是¶
也四曰盡而不汙直書其事具文見義丹楹刻桷天王¶
求車齊侯獻捷之類是也五曰懲惡而勸善求名而亡¶
欲盖而章書齊豹盗三叛人名之類是也推此五體以¶
尋經傳觸類而長之附于二百四十二年行事王道之¶
<pb:KR3k0043_WYG_011-3b>¶
正人倫之紀備矣或曰春秋以錯文見義若如所論則¶
經當有事同文異而無其義也先儒所傳皆不其然答¶
曰春秋雖以一字為褒貶然皆須數句以成言非如八¶
卦之爻可錯綜為六十四也固當依傳以為斷古今言¶
左氏春秋者多矣今其遺文可見者十數家大體轉相¶
祖述進不成為錯綜經文以盡其變退不守丘明之傳¶
於丘明之傳有所不通皆沒而不說而更膚引公羊穀¶
梁適足自亂預今所以為異専修丘明之傳以釋經經¶
<pb:KR3k0043_WYG_011-4a>¶
之條貫必出於傳傳之義例總歸諸凡推變例以正褒¶
貶簡二傳而去異端盖丘明之志也其有疑錯則備論¶
而闕之以俟後賢然劉子駿創通大義賈景伯父子許¶
惠卿皆先儒之美者也末有潁子嚴者雖淺近亦復名¶
家故特舉劉賈許潁之違以見同異分經之年與傳之¶
年相附比其義類各隨而解之名曰經傳集解又别集¶
諸例及地名譜第歴數相與為部凡四十部十五卷皆¶
顯其異同從而釋之名曰釋例將令學者觀其所聚異¶
<pb:KR3k0043_WYG_011-4b>¶
同之說釋例詳之也或曰春秋之作左傳及穀梁無明¶
文說者以為仲尼自衛反魯修春秋立素王丘明為素¶
臣言公羊者亦云黜周而王魯危行言孫以避當時之¶
害故微其文隠其義公羊經止獲麟而左氏經終孔丘¶
卒敢問所安答曰異乎余所聞仲尼曰文王既沒文不¶
在兹乎此制作之本意也歎曰鳯鳥不至河不出圖吾¶
已矣夫盖傷時王之政也麟鳯五靈王者之嘉瑞也今¶
麟出非其時虚其應而失其歸此聖人所以為感也絶¶
<pb:KR3k0043_WYG_011-5a>¶
筆於獲麟之一句者所感而起固所以為終也曰然則¶
春秋何始於魯隠公答曰周平王東周之始王也隱公¶
讓國之賢君也考乎其時則相接言乎其位則列國本¶
乎其始則周公之祚𦙍也若平王能祈天永命紹開中¶
興隠公能𢎞宣祖業光啟王室則西周之美可尋文武¶
之迹不墜是故因其厯數附其行事采周之舊以㑹成¶
王義垂法將来所書之王即平王也所用之厯即周正¶
也所稱之公即魯隠也安在其黜周而王魯乎子曰如¶
<pb:KR3k0043_WYG_011-5b>¶
有用我者吾其為東周乎此其義也若夫制作之文所¶
以章往考来情見乎辭言髙則㫖逺辭約則義微此理¶
之常非隠之也聖人包周身之防既作之後方復隠諱¶
以避患非所聞也子路欲使門人為臣孔子以為欺天¶
而云仲尼素王丘明素臣又非通論也先儒以為制作¶
三年文成致麟既已妖妄又引經以至仲尼卒亦又近¶
誣據公羊經止獲麟而左氏小邾射不在三叛之數故¶
余以為感麟而作作起獲麟則文止於所起為得其實¶
<pb:KR3k0043_WYG_011-6a>¶
至於反袂拭面稱吾道窮亦無取焉¶
　　　公羊傳序　　　　　　　　何　休¶
昔者孔子有云吾志在春秋行在孝經此二學者聖人¶
之極致治世之要務也傳春秋者非一本據亂而作其¶
中多非常異義可怪之論至有倍經任意反傳違戾者¶
其勢雖問不得不廣是以講誦師言至於百萬猶有不¶
解時加釀嘲辭援引他經失其句讀以無為有甚可閔¶
笑者不可勝記也是以治古學貴文章者謂之俗儒至¶
<pb:KR3k0043_WYG_011-6b>¶
使賈逵縁隙奮筆以為公羊可奪左氏可興恨先師觀¶
聴不决多隨二創此世之餘事斯豈非守文持論敗績¶
失據之過哉余竊悲之久矣往者略依胡母生條例多¶
得其正故遂櫽括使就繩墨焉¶
　　　穀梁傳序　　　　　　　　范　寗¶
昔周道衰陵乾綱絶紐禮壊樂崩彛倫攸斁弑逆簒盗¶
者國有淫縱破義者比肩是以妖災因釁而作民俗染¶
化而遷隂陽為之愆度七曜為之盈縮川岳為之崩竭¶
<pb:KR3k0043_WYG_011-7a>¶
鬼神為之疵厲故父子之恩缺則小弁之刺作君臣之¶
禮廢則桑扈之諷興夫婦之道絶則谷風之篇奏骨肉¶
之親離則角弓之怨彰君子之路塞則白駒之詩賦天¶
垂象見吉凶聖作訓紀成敗欲人君戒慎厥行増修徳¶
政盖誨爾諄諄聴我藐藐履霜堅氷所由者漸四夷交¶
侵華戎同貫幽王以暴虐見禍平王以微弱東遷征伐¶
不由天子之命號令出自權臣之門故兩觀表而臣禮¶
亡朱干設而君權喪下陵上替僭逼理極天下板蕩王¶
<pb:KR3k0043_WYG_011-7b>¶
道盡矣孔子觀滄海之横流迺喟然而嘆曰文王既沒¶
文不在兹乎言文王之道喪興之者在已於是就太師¶
而正雅頌因魯史而修春秋列黍離於國風齊王徳於¶
邦君所以明其不能復雅政化不足以被羣后也於時¶
則接乎隱公故因兹以託始該二儀之化育贊人道之¶
幽變舉得失以彰黜陟明成敗以著勸誡拯頽綱以繼¶
三五皷芳風以扇遊塵一字之褒寵踰華衮之贈片言¶
之貶辱過市朝之撻徳之所助雖賤必申義之所抑雖¶
<pb:KR3k0043_WYG_011-8a>¶
貴必屈故附勢匿非者無所逃其罪濳徳獨運者無所¶
隱其名信不易之宏軌百王之通典也先王之道既𢎞¶
麟感化而来應因事備而終篇故絶筆於斯年成天下¶
之事業定天下之邪正莫善於春秋春秋之傳有三而¶
為經之㫖一臧否不同褒貶殊致盖九流分而微言隱¶
異端作而大義乖左氏以鬻拳兵諫為愛君文公納幣¶
為用禮穀梁以衛輒拒父為尊祖不納子糾為内惡公¶
羊以祭仲廢君為行權妾母稱夫人為合正以兵諫為¶
<pb:KR3k0043_WYG_011-8b>¶
愛君是人主可得而脅也以納幣為用禮是居喪可得¶
而婚也以拒父為尊祖是為子可得而叛也以不納子¶
糾為内惡是仇讐可得而容也以廢君為行權是神器¶
可得而闚也以妾母為夫人是嫡庶可得而齊也若此¶
之類傷教害義不可得强通者也凡傳以通經為主經¶
以必當為理夫至當無二而三傳殊說庸得不棄其所¶
滯擇善而從乎既不俱當則固容俱失若至言幽絶擇¶
善靡從庸得不並舍以求宗據理以通經乎雖我之所¶
<pb:KR3k0043_WYG_011-9a>¶
是理未全當安可以得當之難而自絶於希通哉而漢¶
興以来環望碩儒各信所習是非紛錯凖裁靡定故有¶
父子異同之論石渠分爭之說廢興由於好惡盛衰繼¶
之辯訥斯盖非通方之至理誠君子之所歎息也左氏¶
艷而富其失也誣穀梁清而婉其失也短公羊辯而裁¶
其失也俗若能富而不誣清而不短裁而不俗則深於¶
其道者也故君子之於春秋沒身而已矣升平之末嵗¶
次大梁先君北蕃廽軫頓駕于吳乃帥門生故吏我兄¶
<pb:KR3k0043_WYG_011-9b>¶
弟子姪研講六籍次及三傳左氏則有服杜之注公羊¶
則有何嚴之訓釋穀梁傳者雖近十家皆膚淺末學不¶
經師匠辭理典據既無可觀又引左氏公羊以解此傳¶
文義違反斯害也已於是乃商略名例敷陳疑滯博士¶
諸儒同異之說昊天不弔泰山其頽匍匐墓次死亡無¶
日日月逾邁跂及視息乃與二三學士及諸子弟各記¶
所識并言其意業未及終嚴霜夏墜從弟彫落二子泯¶
沒天實喪子何痛如之今撰諸子之言各記其姓名名¶
<pb:KR3k0043_WYG_011-10a>¶
曰春秋穀梁集解¶
　　　春秋程傳序　　　　　　　程　頤¶
天之生民必有出類之才起而君長之治之而爭奪息¶
道之而生養遂教之而倫理明然後人道立天道成地¶
道平二帝而上聖賢世出隨時有作順乎風氣之宜不¶
先天以開人各因時而立政暨乎三王迭興三重既備¶
子丑寅之建正忠質文之更尚人道備矣天道周矣聖¶
王既不復作有天下者雖欲倣古之迹亦私意妄為而¶
<pb:KR3k0043_WYG_011-10b>¶
已事之繆秦至以建亥為正道之悖漢専以智力持世¶
豈復知先王之道也夫子當周之末以聖人之不復作¶
也順天應時之治不復有也於是作春秋為百王不易¶
之大法所謂考諸三王而不謬建諸天地而不悖質諸¶
鬼神而無疑百世以俟聖人而不惑者矣先儒之論曰¶
游夏不能贊一辭辭不待贊也言不能與於斯耳斯道¶
也惟顔子嘗聞之矣行夏之時乗殷之輅服周之冕樂¶
則韶舞此其凖的也後世以史視春秋謂褒善貶惡而¶
<pb:KR3k0043_WYG_011-11a>¶
已至於經世之大法則不知也春秋大義數十其義雖¶
大炳如日星乃易見也惟其微辭隠義時措從宜者為¶
難知也或抑或縱或與或奪或進或退或微或顯而得¶
乎義理之安文質之中寛猛之宜是非之公乃制事之¶
權衡揆道之模範也夫觀百物然後識化工之神聚衆¶
材然後知作室之用於一事一義而欲窺聖人之用心¶
非上智不能也故學春秋者必優游涵泳黙識心通然¶
後能造其微也後王知春秋之義則雖徳非禹湯尚可¶
<pb:KR3k0043_WYG_011-11b>¶
以法三代之治自秦而下其學不傳予悼夫聖人之志¶
不得明於後世也故作傳以明之俾後之人通其文而¶
求其義得其意而法其用則三代亦可復也是傳也雖¶
未能極聖人之藴奥庶㡬學者得其門而入矣¶
　　　春秋胡傳序　　　　　　　胡安國¶
古者列國各有史官掌記時事春秋魯史爾仲尼就加¶
筆削乃史外傳心之要典也而孟氏發明宗㫖目為天¶
子之事者周道衰微乾綱解紐亂臣賊子接迹當世人¶
<pb:KR3k0043_WYG_011-12a>¶
欲肆而天理滅矣仲尼天理之所在不以為已任而誰¶
可五典弗惇已所當叙五禮弗庸已所當秩五服弗章¶
已所當命五刑弗用已所當討故曰文王既沒文不在¶
兹乎天之將喪斯文也後死者不得與於斯文也天之¶
未喪斯文也匡人其如子何聖人以天自處斯文之興¶
喪在已而由人乎哉故曰我欲載之空言不如見諸行¶
事之深切著明也空言獨能載其理行事然後見其用¶
是故假魯史以寓王法撥亂世反之正叙先後之倫而¶
<pb:KR3k0043_WYG_011-12b>¶
典自此可惇秩上下之分而禮自此可庸有徳者必褒¶
而善自此可勸有罪者必貶而惡自此可懲其志存乎¶
經世其功配於抑洪水膺戎狄放龍蛇驅虎豹其大要¶
則皆天子之事也故曰知我者其惟春秋乎罪我者其¶
惟春秋乎知孔子者謂此書之作遏人欲於横流存天¶
理於既滅為後世慮至深逺也罪孔子者謂無其位而¶
託二百四十二年南面之權使亂臣賊子禁其欲而不¶
得肆則戚矣是故春秋見諸行事非空言比也公好惡¶
<pb:KR3k0043_WYG_011-13a>¶
則發乎詩之情酌古今則貫乎書之事興常典則體乎¶
禮之經本忠恕則導乎樂之和著權制則盡乎易之變¶
百王之法度萬世之凖繩皆在此書故君子以謂五經¶
之有春秋猶法律之有斷例也學是經者信窮理之要¶
矣不學是經而處大事决大疑能不惑者鮮矣自先聖¶
門人以文學名科如游夏尚不能贊一辭盖立義之精¶
如此去聖既逺欲因遺經窺測聖人之用豈易能乎然¶
世有先後人心之所同然一爾茍得其所同然者雖越¶
<pb:KR3k0043_WYG_011-13b>¶
宇宙若見聖人親炙之也而春秋之權度在我矣近世¶
推隆王氏新說按為國是獨於春秋貢舉不以取士庠¶
序不以設官經筵不以進讀斷國論者無所折衷天下¶
不知所適人欲日長天理日消其效使夷狄亂華莫之¶
遏也噫至此極矣仲尼親手筆削撥亂反正之書亦可¶
以行矣天縱聖學崇信是經乃於斯時奉承詔㫖輒不¶
自揆謹述所聞為之說以獻雖微辭奥義或未貫通然¶
尊君父討亂賊闢邪說正人心用夏變夷大法略具庶¶
<pb:KR3k0043_WYG_011-14a>¶
㡬聖王經世之志小有補云¶
　　　春秋議　　　　　　　　　劉知幾(史通/)¶
春秋家者其先出於三代按汲冢璅語記太丁時事目¶
為夏殷春秋孔子曰疏通知逺書教也屬辭比事春秋¶
之教也知春秋始作與尚書同時璅語又有晉春秋記¶
獻公十七年事國語云晉羊舌肸習於春秋悼公使傅¶
其太子左𫝊昭二年晉韓宣子来聘見魯春秋曰周禮¶
盡在魯矣斯則春秋之目事匪一家至於隠沒無聞者¶
<pb:KR3k0043_WYG_011-14b>¶
不可勝載又按竹書紀年其所記事皆與魯春秋同孟¶
子曰晉謂之乗楚謂之檮杌而魯謂之春秋其實一也¶
然則乘與紀年檮杌其皆春秋之别名者乎故墨子曰¶
吾見百國春秋盖皆指此也逮仲尼之修春秋也乃觀¶
周禮之舊法遵魯史之遺文據行事仍人道就敗以明¶
罰因興以立功假日月而定厯數藉朝聘而正禮樂微¶
婉其說隱晦其文為不刋之言著將来之法故能彌歴¶
千載而其書獨行又按儒者之說春秋也以事繫日以¶
<pb:KR3k0043_WYG_011-15a>¶
日繫月言春以包夏舉秋以兼冬年有四時故錯舉以¶
為所記之名也茍如是則晏子虞卿吕氏陸賈其書篇¶
第本無年月而亦謂之春秋盖有異於此者也至太史¶
公著史記始以天子為本紀考其宗㫖如昔春秋自是¶
為國史者皆用斯法然時移世異體式不同其所書之¶
事也皆言罕褒諱事無黜陟故馬遷所謂整齊故事爾¶
安得比於春秋哉¶
　　　春秋宗指　　　　　　　　啖　助¶
<pb:KR3k0043_WYG_011-15b>¶
夫子所以修春秋之意三傳無文說左氏者以為春秋¶
者周公之志也暨乎周徳衰典禮喪諸所記注多違舊¶
章宣父因魯史成文考其行事而正其典禮上以遵周¶
公之遺制下以明將来之法(杜元凱左傳序/及釋例云然)言公羊者¶
則曰夫子之作春秋將以黜周王魯變周之文從先代¶
之質(何休公羊傳/注中云然)解穀梁者則曰平王東遷周室微弱¶
天下板蕩王道盡矣夫子傷之乃作春秋所以明黜陟¶
著勸戒成天下之事業定天下之邪正使夫善人勸焉¶
<pb:KR3k0043_WYG_011-16a>¶
淫人懼焉(范寗穀梁/傳序云然)吾觀三家之說誠未達乎春秋大¶
宗安可議其深㫖可謂宏綱既失萬目從而大去者也¶
子以為春秋者救周之弊革禮之薄何以明之前志曰¶
夏政忠忠之弊野殷人承之以敬敬之弊鬼周人承之¶
以文文之弊僿救僿莫若以忠復當從夏政夫文者忠¶
之末也設教於本其弊猶末設教於末弊將若何武王¶
周公承殷之弊不得已而用之周公既沒莫知改作故¶
其頽弊甚於二代以至東周王綱廢絶人倫大壊夫子¶
<pb:KR3k0043_WYG_011-16b>¶
傷之曰虞夏之道寡怨於民殷周之道不勝其弊又曰¶
後代雖有作者虞帝不可及已盖言唐虞淳化難行於¶
季末夏之忠道當變而致焉是故春秋以權輔正(書天/王狩)¶
(于河陽之/類是也)以誠斷禮(褒髙子仲孫/之類是也)用忠道原情為本不¶
拘浮名(不罪欒書/之類是也)不尚狷介(不褒洩冶/之類是也)從宜救亂因時¶
黜陟或貴非禮勿動(諸非禮悉/譏之是也)或貴貞而不諒(即合權/道是也)¶
進退抑揚去華居實故曰救周之弊革禮之薄也古人¶
曰殷變夏周變殷春秋變周(出淮/南子)又言三王之道如循¶
<pb:KR3k0043_WYG_011-17a>¶
環太史公亦言聞諸董生曰春秋上明三王之道公羊¶
亦言樂道堯舜之道以俟後聖是知春秋㕘用二帝三¶
王之法以夏為本不全守周典理必然矣據杜氏所論¶
褒貶之指唯據周禮若然則周徳雖衰禮經未泯化人¶
足矣何必復作春秋乎且游夏之徒皆造堂室其於典¶
禮固當洽聞述作之際何其不能贊一辭也又云周公¶
之志仲尼從而明之則夫子曷云知我者亦春秋罪我¶
者亦春秋乎斯則杜氏之言陋於是矣何氏所云變周¶
<pb:KR3k0043_WYG_011-17b>¶
之文從先代之質雖得其言用非其所不用之於性情¶
(性情即前章所/謂用忠道原情)而用之於名位(謂黜周/王魯也)失指淺末不得¶
其門者也周徳雖衰天命未改所言變從夏政唯在立¶
忠為教原情為本非謂改革爵列損益禮樂者也故夫¶
子傷主威不行下同列國首王正以大一統先王人以¶
黜諸侯不書戰以示莫敵稱天王以表無二尊唯王¶
為大邈矣崇髙反云黜周王魯以為春秋宗指(隱元年/盟于昧)¶
(傳何休/注云然)兩漢専門傳之於今悖禮誣聖反經毁傳訓人¶
<pb:KR3k0043_WYG_011-18a>¶
以逆罪莫大焉范氏之說粗陳梗槩殊無深指且歴代¶
史書皆是懲勸春秋之作豈獨爾乎是知雖因舊史酌¶
以聖心撥亂反正歸諸王道三家之說俱不得其門也¶
或問春秋始於隱公何也答曰夫子之志冀行道以拯¶
生靈也故歴國應聘希遇賢主及麟出見傷知為哲人¶
其萎之象悲大道不行將託文以見意雖有其徳而無¶
其位不作禮樂乃修春秋為後王法始於隠公者以為¶
幽厲雖衰雅未為風平王之初人習餘化茍有過惡當¶
<pb:KR3k0043_WYG_011-18b>¶
以王法正之(此時但用周家/舊典自可理也)及代變風移陵遲久矣若¶
格以太平之政則比屋可誅無復善惡故斷自平王之¶
末而以隱公為始所以拯薄俗勉善行救周之弊革禮¶
之失也(言此時周禮既壊/作春秋以救之)¶
　　　論夫子作春秋　　　　　　吕大圭¶
春秋之作何為乎曰春秋者扶天理而遏人欲之書也¶
春秋魯史爾聖人從而修之則其所謂扶天理而遏人¶
欲者何在曰惟皇上帝降衷於下民若有恒性而綏猷¶
<pb:KR3k0043_WYG_011-19a>¶
之責則后實任之堯舜禹湯文武達而在上所以植立¶
人極維持世道使太極之體常運而不息天地生生之¶
理常發達而不少壅者為其能明天理以正人心也周¶
轍東王政息政教失風俗壊修道之教不立而天命之¶
性率性之道㡬若與之俱冺昧而不存者君臣之道不¶
明也上下之分不嚴也夷夏之辯未明也長㓜之序未¶
正也義利之無别也真偽之溷淆也諸侯僣天子大夫¶
僣諸侯而世莫知其非也臣弑君子弑父强并弱下簒¶
<pb:KR3k0043_WYG_011-19b>¶
上而世莫知其亂也其所施為盡反王制而失人道之¶
正而世莫知其不然也孔子雖聖不得位則綏猷修道¶
之責誰實尸之然而不忍絶也於是以其明天理正人¶
心之責而自任焉六經之書皆所以垂世教也而春秋¶
一書尤為深切故曰我欲託之空言不如載之行事之¶
深切著明也魯史之所書聖人亦書之其事未嘗與魯¶
史異也而其義則異矣魯史所書其於君臣之義或未¶
明也而吾聖人則一正之以君臣之義魯史所書其於¶
<pb:KR3k0043_WYG_011-20a>¶
上下之分或未嚴也而吾聖人則一正之以上下之分¶
夷夏之辨有未明者吾明之長㓜之序有未正者吾正¶
之義利之無别也吾别之真偽之溷淆也吾明之其大¶
要則主於扶天理於將萌遏人欲於方熾而已此正人¶
心之道也故曰禹抑洪水而天下平周公兼夷狄驅猛¶
獸而百姓寧孔子成春秋而亂臣賊子懼孔子成春秋¶
不過空言爾而其功配於抑洪水膺戎狄豈非以其正¶
人心之功尤大於放龍蛇驅虎豹之功乎故曰春秋天¶
<pb:KR3k0043_WYG_011-20b>¶
子之事也何者人性之動始於惻隱而終於是非惻隱¶
發於吾心而是非公乎天下世之盛也天理素明人心¶
素正則天下之人以是非為榮辱世之衰也天理不明¶
人心不正則天下之人以榮辱為是非世之所謂亂臣¶
賊子恣睢跌蕩縱人欲以滅天理者豈其悉無是非之¶
心哉故雖肆意所為莫之或制而其心實未嘗不知其¶
非而惡夫人之議已此其一髪未亡之天理不足以勝¶
其浸淫日滋之人欲是以迷而不復為而不厭而其所¶
<pb:KR3k0043_WYG_011-21a>¶
謂自知其非者終自若也則其心未嘗不欲紊亂天下¶
之是非以託已於莫我議之地既上幸無明君為之正¶
王法以定其罪而又幸世教不明人心不正習熟見聞¶
以為當然曽莫有議其非者則為亂臣賊子者又何其¶
幸之又幸耶是故唐虞三代之上天理素明人心素正¶
是非善惡之論素定則人之為不善者有不待刑罰加¶
之刀鋸臨之而自然若無所託足於天地間者世衰道¶
微天理不明人心不正是非善惡之論幾於倒置然後¶
<pb:KR3k0043_WYG_011-21b>¶
亂臣賊子始得以自容於天地之間而不特在於禮樂¶
征伐之無所主而已也孔子之作春秋也所以代天子¶
之賞所以代天子之罰賞罰之權天王不能自執而聖¶
人執之所謂章有徳討有罪者聖人固以自任也春秋¶
魯史也夫子匹夫也以魯國而欲以僣天王之權以匹¶
夫而欲以操天王之柄借曰道之所在獨不曰位之所¶
不可得乎夫子本惡天下諸侯之僣天子大夫之僭諸¶
侯下之僭上卑之僭尊為是作春秋以正名分而已自¶
<pb:KR3k0043_WYG_011-22a>¶
蹈之將何以律天下聖人宜不如是也盖是非者人心¶
之公不以有位無位而皆得以言故夫子得以因魯史¶
以明是非賞罰者天王之柄非得其位則不敢専也故¶
夫子不得不假魯史以寓賞罰是非道也賞罰位也夫¶
子者道之所在而豈位之所在乎或曰夫子之為是也¶
非以私諸已也夫子以魯有可變而至道之質是以託¶
諸魯以律夫天下之君大夫其賞也非曰吾賞之也魯¶
賞之也其罰也非曰吾罰之也魯罰之也魯周公之後¶
<pb:KR3k0043_WYG_011-22b>¶
而聖人之嗣也賞罰之權天子不能以自執推而予之¶
於魯魯亦不能以自有推而本之於周周之典禮周公¶
之為也以周公之後而行周公之典禮以周公之典禮¶
而律天下之君大夫或者其庶㡬乎此聖人之意也且¶
夫夫子匹夫也固不得以擅天王之賞罰魯諸侯之國¶
也獨可以擅天王之賞罰乎魯不可以擅天下賞罰之¶
權而夫子乃因推而予之則是夫子為其實而魯獨受¶
其名夫子不敢自僭而乃使魯僣之聖人尤不如是也¶
<pb:KR3k0043_WYG_011-23a>¶
大抵學者之患往往在於尊聖人太過而不明乎義理¶
之當然於是過為之論意欲尊夫子而實背之或謂兼¶
三代之制其意以為夏時商輅周冕韶樂聖人之所以¶
吿顔淵者不見諸用而寓其說於春秋此皆一切繆妄¶
之論其大要皆主於以禮樂賞罰之權為聖人自私之¶
具爾夫四代禮樂孔子之所以吿顔淵者亦謂其得志¶
行道則當如是爾豈有無其位而修當時之史乃遽正¶
之以四代禮樂之制乎夫子魯人也故所修者魯史其¶
<pb:KR3k0043_WYG_011-23b>¶
時周也故所用者時王之制此則聖人之大法也謂其¶
於修春秋之時而竊禮樂賞罰之權以自任變時王之¶
法兼三代之制不㡬於誣聖人乎學者學不知道妄相¶
傳襲其為傷教害義於是為甚後之觀春秋者必知夫¶
子未嘗以禮樂賞罰之權自任而後可以破諸儒之說¶
諸儒之說既破而後吾夫子所以修春秋之㫖與夫孟¶
子所謂天子之事者皆可得而知之矣¶
　　　春秋總辯　　　　　　　　鄭　樵(後同/)¶
<pb:KR3k0043_WYG_011-24a>¶
春秋者魯史記之名也有未經夫子筆削之春秋有已¶
經夫子筆削之春秋據左氏韓起之所見與叔向叔時¶
之所學者乃周公伯禽以来上自天子下至列國禮樂¶
征伐等事無不備載皆周之盛時為王之典章杜預所¶
謂周之舊典禮經是也此夫子未生之前未經筆削之¶
春秋也今所修春秋經孔子曰其義則丘竊取之者皆¶
魯史記東遷以後事已經夫子筆削之春秋也或謂春¶
秋之名取賞以春夏刑以秋冬或謂一褒一貶若春若¶
<pb:KR3k0043_WYG_011-24b>¶
秋或謂春獲麟秋成書謂之春秋皆非也惟杜預所謂¶
年有四時故錯舉以為所記之名此說得之或曰春秋¶
之名如此而聖人作經之意則何如曰聖人之意其有¶
憂乎古者諸侯之國各自有史書成而獻于王王命内¶
史掌之以别其同異攷其虚實而知其美惡周自東遷¶
以来威令不振諸侯無所禀畏而史官有虚美隱惡者¶
百世之下衆史並作予奪不同如董狐書趙盾之罪出¶
於史官之私鄭史書董隊之盟屈於權臣之勢善善惡¶
<pb:KR3k0043_WYG_011-25a>¶
惡不足以懲勸聖人因魯史記以間見其事筆而為經¶
二百四十二年之事約于一萬八千言之間使後世因¶
列國之史斷以聖人之經則史之不實者即經以傳其¶
實經之所不載者即史以知其詳此則聖人之意而左¶
氏取之以為傳也吁春秋一經造端乎魯及其至也為¶
周造端乎一國及其至也為天下造端乎一時及其至¶
也為萬世吾於此見之¶
　　　因舊史以修春秋¶
<pb:KR3k0043_WYG_011-25b>¶
春秋之作本魯史之舊也編年之法日月詳略皆魯史¶
之舊體聖人特因事約文加之以筆削而已或者求春¶
秋之㫖過髙則謂夫子以匹夫専天子之事其言為不¶
徵故當時髙弟以文學稱如子游子夏不能措一辭經¶
書閏月不吿朔猶朝於廟此聖人愛禮之意也如子貢¶
欲去吿朔之餼羊是子貢之智未可以言春秋也經書¶
趙鞅帥師納衛世子蒯瞶于戚此聖人正名之意也如¶
子路曰子之迂也奚其正是子路之智未可以言春秋¶
<pb:KR3k0043_WYG_011-26a>¶
也或以為聖人之言晦而難知婉而莫測殊不知述而¶
不作乃聖人之本心事魯史也文亦魯史也夫子特因¶
事約文加之筆削而已豈以私意増損其間哉舊史之¶
文可則修之疑則闕之如斯而已即其舊文而因之則¶
如獲君曰止誅臣曰刺殺其大夫曰執我行人趙盾弑¶
其君出於董狐鄭棄其師出於汲冢之類是也易其舊¶
而修之則如公羊所論星隕如雨穀梁所謂三石六鷁¶
之類是也疑則闕之則如甲戌己丑之繼書丙戌丙戌¶
<pb:KR3k0043_WYG_011-26b>¶
之累書夏五之闕其月郭公之闕其人之類是也故曰¶
聖人因魯史記以修春秋未敢言作也述而不作此聖¶
人之本心豈虚言哉¶
　　　春秋說(即集傳/序例)　　　　　　趙　汸(文獻志/後同)¶
春秋聖人經世之書也昔者周之末世明王不興諸侯¶
倍畔夷狄侵陵而莫之治也齊桓公出糾之以㑹盟齊¶
之以征伐上以尊天王下以安中國而天下復歸于正¶
晉文公承其遺烈子孫繼主夏盟者百有餘年王室賴¶
<pb:KR3k0043_WYG_011-27a>¶
之故孔子稱其功曰一匡天下民到于今受其賜及乎¶
晉伯不競諸侯復散大夫専國陪臣擅命楚滅陳蔡宋¶
滅曹吳入而盟諸夏則天下之亂極矣孔子生於斯時¶
道足以興周而患當世諸侯莫能用之盖嘗嘆曰茍有¶
用我者吾其為東周乎齊一變至於魯魯一變至於道¶
盖有意於齊晚尤拳拳於魯也又曰文王既沒文不在¶
兹乎使仲尼得君復周公之法修桓文之業率天下諸¶
侯以事周則文王之至徳吾無間然矣是夫子之志也¶
<pb:KR3k0043_WYG_011-27b>¶
君君臣臣父父子子則六卿之晉田氏之齊三家之魯¶
出公之衞可正也興滅國繼絶世舉逸民謹權量審法¶
度修廢官則文武之政可舉也足食足兵而民信之則¶
戎狄可膺荆舒可懲也當是之時以夫子而合諸侯匡¶
天下猶運之掌也既而道終不行則又嘆曰甚矣吾衰¶
也久矣吾不復夢見周公鳯鳥不至河不出圖吾已矣¶
夫此其心豈一日而忘天下者於是西狩獲麟則夫子¶
老矣嘉瑞既應而天下莫能宗予雖聖人亦無其志矣¶
<pb:KR3k0043_WYG_011-28a>¶
乃即魯史成文斷自隠公加之筆削列伯者之功過以¶
明尊天王内中國之義貶諸侯討大夫誅其亂臣賊子¶
以正人心示王法是嵗之夏陳恒弑其君孔子沐浴而¶
朝請討之適當修書之際豈欲託諸空言者哉故曰聖¶
人經世之書也書成一嵗而孔子卒弟子盖僅有得其¶
傳者歴戰國秦漢以及近代說者殆數十百家其深知¶
聖人制作之原者鄒孟氏而已矣盖孟氏之言曰王者¶
之迹熄而詩亡詩亡然後春秋作其事則齊桓晉文¶
<pb:KR3k0043_WYG_011-28b>¶
其文則史孔子曰其義則丘竊取之矣此孔門傳春秋¶
之微言也周雖失政而先王詩書禮樂之教結於民¶
心者未冺故善有美惡有刺人情猶不能忘於其上¶
也迨其極也三綱五常顛倒失序上下相忘美刺不¶
作則文武成康治教之迹始湮滅無餘矣夫世變如此¶
而春秋不作則人心將安所底止乎故曰詩亡然後春¶
秋作隱桓之世王室日卑齊伯肇興春秋之所由始也¶
定哀之世中國日衰晉伯攸廢春秋之所由終也方天¶
<pb:KR3k0043_WYG_011-29a>¶
命在周未改而上無天子下無方伯桓文之事不可誣¶
也是以聖人詳焉故曰其事則齊桓晉文古者列國皆¶
有史官掌記一國之事春秋魯史䇿書也事之得書不¶
得書有周公遺法焉太史氏掌之非夫人所得議也吾¶
魯司冦也一旦取太史氏所職而修之魯之君臣其能¶
無惑志歟然則將如之何凡史所書有筆有削史所不¶
書吾不加益也故曰其文則史史主實録而已春秋志¶
存撥亂筆則筆削則削游夏不能賛一辭非史氏所及¶
<pb:KR3k0043_WYG_011-29b>¶
也故曰其義則丘竊取之此制作之原也學者即是而¶
求之思過半矣然自孟氏以来鮮有能推是說以論春¶
秋者盖其失由三傳始左氏有見於史其所發皆史例¶
也故常主史以釋經是不知筆削之有義也公羊穀梁¶
有見於經其所傳者猶有經之佚義焉故據經以生義¶
是不知其文之則史也後世學者舍三傳則無所師承¶
故主左氏則非公榖主公穀則非左氏二者莫能相一¶
其有兼取三傳者則億决無據流遁失中其厭於尋繹¶
<pb:KR3k0043_WYG_011-30a>¶
者則欲盡舍三傳直究遺經分異乖離莫知統紀使聖¶
人經世之道闇而不明鬱而不發則其来久矣至永嘉¶
陳君舉始用二家之說㕘之左氏以其所不書實其所¶
書以其所書推見其所不書為得學春秋之要在三傳¶
後卓然名家然其所蔽則遂以左氏所録為魯史舊文¶
而不知策書有體夫子所據以加筆削者左氏亦未之¶
見也左氏所載書不書之例皆史法也非筆削之㫖公¶
羊穀梁每難疑以不書發義實與左氏異師陳氏合而¶
<pb:KR3k0043_WYG_011-30b>¶
求之失其本矣故於左氏所録而經不書者皆以為夫¶
子所削則其不合於聖人者亦多矣由不考於孟氏而¶
昧夫制作之原故也盖嘗論而列之策書之例十有五¶
而筆削之義有八策書之例十有五一曰君舉必書非¶
君命不書二曰公即位不行其禮不書三曰納幣送夫¶
人夫人至夫人歸皆書之四曰君夫人薨不成喪不書¶
葬不用夫人禮則書卒君見弑則諱而書薨五曰適子¶
生則書之公子大夫在位書卒六曰公女嫁為諸侯夫¶
<pb:KR3k0043_WYG_011-31a>¶
人納幣来逆女歸娣歸媵致女卒葬来歸皆書為大夫¶
妻書来逆而已七曰時祀時田茍過時越禮則書之軍¶
賦改作踰制亦書于策此史氏之録乎内者也八曰諸¶
侯有命誥則書崩卒不赴則不書禍福不告亦不書雖¶
及滅國滅不吿敗勝不告克不書于策九曰惟伯主之¶
役令不及魯亦不書十曰凡諸侯之女行惟王后書適¶
諸侯雖告不書十一曰諸侯之大夫奔有玉帛之使則¶
告告則書此史氏之録乎外者也十二曰凡天子之命¶
<pb:KR3k0043_WYG_011-31b>¶
無不書王臣有事于諸侯則以内辭書之十三曰大夫¶
已命書名氏未命書名微者名氏不書書其事而已外¶
微者書人十四曰將尊師少稱將將卑師衆稱師將尊¶
師衆稱某帥師君將不言帥師十五曰凡天災物異無¶
不書外災告則書之此史氏之通録乎内外者也筆削¶
之義有八一曰存策書之大體凡策書之大體曰天道¶
曰王事曰土功曰公即位曰逆夫人夫人至曰世子生¶
公夫人外如曰薨葬曰孫曰夫人不歸曰内女卒葬曰¶
<pb:KR3k0043_WYG_011-32a>¶
来歸曰大夫公子卒曰公大夫出疆曰盟㑹曰出師曰¶
國受兵曰祭祀蒐狩越禮軍賦改作踰制曰外諸侯卒¶
葬曰兩君之好曰玉帛之使凡此之類其書于策者皆¶
不削也春秋魯史也策書大體吾不與易焉以為猶魯¶
春秋也二曰假筆削以行權春秋撥亂經世而國史有¶
恒體無辭可以寄文於是有書不書以互顯其義書者¶
筆之不書者削之其筆削大凡有五或略同以存異公¶
行不書至之類也或略常以明變釋不朝正内女歸寧¶
<pb:KR3k0043_WYG_011-32b>¶
之類也或略彼以見此以来歸為義則不書歸以出奔¶
為義則殺之不書之類也或略是以著非諸殺有罪及¶
勤王復辟不書之類也或略輕以明重非有關於天下¶
之故不悉書是也三曰變文以示義春秋雖有筆有削¶
而所書者皆從主人之辭然有事同而文異者有文同¶
而事異者則予奪無章而是非不著於是有變文之法¶
焉將使學者即其文之異同詳略以求之則可以别嫌¶
疑明是非矣四曰辯名實之際亦變文也正必書王諸¶
<pb:KR3k0043_WYG_011-33a>¶
侯稱爵大夫稱名氏四夷大者稱子此春秋之名也諸¶
侯不王而伯者興中國無伯而夷狄横大夫専兵而諸¶
侯散此春秋之實也春秋之名實如此可無辯乎於是¶
有去名以全實者征伐在諸侯則大夫將不稱名氏中¶
國有伯則楚君侵伐不稱君又有去名以責實者諸侯¶
無王則正不書王中國無伯則諸侯不序君大夫將略¶
其恒稱則稱人五曰謹華夷之辯亦變文也楚至東周¶
彊於四夷僭王猾夏故伯者之興以攘却為功然自晉¶
<pb:KR3k0043_WYG_011-33b>¶
伯中衰楚益侵中國俄而入陳圍鄭敗宋盟于蜀盟于¶
宋㑹于申甚至伐吳滅陳滅蔡假討賊之義號于天下¶
天下知有楚而已故春秋書楚事無不致其嚴者而書¶
吳越與徐亦必與中國異辭所以信大義於天下也六¶
曰特筆以正名筆削不足以盡義而後有變文然禍亂¶
既極大分不明事有非常情有特異雖變文猶不足以¶
盡義而後聖人特筆是正之所以正其名分也夫變文¶
雖有損益猶曰史氏恒辭若特筆則辭㫖卓異非復史¶
<pb:KR3k0043_WYG_011-34a>¶
氏恒辭矣七曰因日月以明類上下内外之無别天道¶
人事之反常六者尚不能盡見則又假日月之法區而¶
别之大抵以日為詳則以不日為略以月為詳則以不¶
月為略其以日為恒則以不日為變以不日為恒則以¶
日為變甚則以不月為略將使屬辭比事以求之則筆¶
削變文特筆既各以類明而日月又相為經緯無微不¶
顯矣八曰辭從主人主人謂魯君也春秋魯史成書夫¶
子作經惟以筆削見義自非有所是正皆從史氏舊文¶
<pb:KR3k0043_WYG_011-34b>¶
而所是正亦不多見故曰辭從主人此八者實制作之¶
權衡也然聖人議而弗辯是非之心人皆有之善而見¶
録則為褒惡而見録則為貶其褒貶以千萬世人心之¶
公而已聖人何容心哉辭足以明義斯已矣故曰知我¶
者其惟春秋乎罪我者其惟春秋乎是故知春秋存策¶
書之大體而治乎内者恒異乎外也則謂之夫子法書¶
者不足以言春秋矣知春秋假筆削以行權而治乎外¶
者恒異乎内也則謂之實録者不足以言春秋矣知一¶
<pb:KR3k0043_WYG_011-35a>¶
經之體要議而弗辯則凡謂春秋賞人之功罰人之罪¶
去人之族黜人之爵褒而字之貶而名之者亦不足以¶
論聖人矣故學者必知策書之例然後筆削之義可求¶
筆削之義既明則凡以虚辭說經者其刻深辯急之說¶
皆不攻而自破茍知虚辭說經之無益而刻深辯急果¶
不足以論聖人也然後春秋經世之道可得而明矣雖¶
然使非孟氏之遺言尚在則亦安能追求聖人之意於¶
千數百年之上也哉汸自蚤嵗獲聞資中黄楚望先生¶
<pb:KR3k0043_WYG_011-35b>¶
論五經㫖要於春秋以求書法為先謂有魯史書法有¶
聖人書法而妙在學者自思而得之乃為善也於是退¶
而思之者十有餘載卒有得於孟氏之言因其說以考¶
三傳諸家及陳氏之書而具知其得失異同之故反復¶
推明又復數載然後一經之義始完屬辭比事莫不粲¶
然各有條理洊經離亂深恐失墜乃輯録為書以為後¶
世學春秋稍知本末者賴有左氏而已故取左氏傳為¶
之補註欲學者必以考事為先其文與義則三傳而後¶
<pb:KR3k0043_WYG_011-36a>¶
諸家之說茍得其本真者皆傳以己意暢而通之名曰¶
春秋集傳凡十五卷尚慮學者溺於所聞不能無惑别¶
撰屬辭八篇發其隠蔽傳諸同志以俟君子或有取焉¶
　　　春秋屬辭序例¶
六經同出於聖人易詩書禮樂之㫖近代說者皆得其¶
宗春秋獨未定于一何也學者智不足以知聖人而又¶
不由春秋之教也昔者聖人既作六經以成教於天下¶
而春秋教有其法獨與五經不同所謂屬辭比事是也¶
<pb:KR3k0043_WYG_011-36b>¶
盖詩書禮樂者帝王盛徳成功已然之迹易觀隂陽消¶
長以見吉凶聖人皆述而傳之而已春秋斷截魯史有¶
筆有削以寓其撥亂之權與述而不作者事異自弟子¶
髙第者如游夏尚不能賛一辭茍非聖人為法以教人¶
使考其異同之故以求之則筆削之意何由可見乎此¶
屬辭比事所以為春秋之教不得與五經同也然而聖¶
人之志則有未易知者或屬焉而不精比焉而不詳則¶
義類弗倫而春秋之㫖亂故曰屬辭比事而不亂者深¶
<pb:KR3k0043_WYG_011-37a>¶
於春秋者也有志是經者其可舍此而他求乎左氏去¶
七十子之徒未逺而不得聞此故雖博覽遺文略見本¶
末而於筆削之㫖無所發明此所謂智不足以知聖人¶
而又不由春秋之教者也公羊穀梁以不書發義啖趙¶
二氏纂例以釋經猶有屬辭遺意而陳君舉得之為多¶
庶㡬知有春秋之教者然皆泥於褒貶不能推見始終¶
則聖人之志豈易知乎若夫程張邵朱四君子者可謂¶
知足以知聖人矣而於屬辭比事有未暇數數焉者此¶
<pb:KR3k0043_WYG_011-37b>¶
五經微㫖所以闇而復明春秋獨鬱而不發也自是以¶
来說者雖衆而君子一切謂之虚辭夫文義雖雋而不¶
合於經則謂之虛辭可也而亦何疑於衆說之紛紛乎¶
善乎莊周之言曰春秋經世先王之志聖人議而弗辯¶
此乃制作之本意也微言既絶教義弗彰於是自議而¶
為譏刺自譏刺而為褒貶自褒貶而為賞罰厭其深刻¶
者又為實録之說以矯之而先王經世之志荒矣此君¶
子所謂虚辭者也故曰春秋之義不明學者智不足以¶
<pb:KR3k0043_WYG_011-38a>¶
知聖人而又不由春秋之教也豈不然哉¶
　¶
　¶
　¶
　¶
　¶
　¶
　¶
<pb:KR3k0043_WYG_011-38b>¶
　¶
　¶
　¶
　¶
　¶
　¶
　¶
　稗編卷十一¶
