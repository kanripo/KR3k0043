# -*- mode: mandoku-view; -*-
#+TITLE: 稗編
#+DATE: 2015-08-24 23:32:02.912368
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷十五
<pb:KR3k0043_WYG_015-1a>¶
欽定四庫全書¶
　稗編卷十五　　　　　　明　唐順之　撰¶
　　春秋五¶
　　　周正辯(不改時/與月)　　　　　　周洪謨¶
或問南臯子曰唐虞夏后皆以建寅為歲首今之厯是¶
也周人以建子為歲首是以子月為正月乎曰歲首云¶
者言改元始于此月是以此月為正朔非以此月為正¶
月也曰正朔正月有以異乎曰正之為言端也端之為¶
<pb:KR3k0043_WYG_015-1b>¶
言始也正朔者十二朔之首史官紀年之所始也正月¶
者十二月之首厯官紀年之所始也或曰正者長也正¶
朔之為第一朔正月之為第一月猶長子之為第一子¶
也故皆可謂之歲首前乎商之建丑也書曰惟元祀十¶
有二月是商之正朔以十二月為歲首而非以十二月¶
為正月也後乎秦之建亥也史謂秦既并天下始改年¶
朝賀皆自十月朔故曰元年冬十月是秦之正朔以十¶
月為歲首而非以十月為正月也由是推之則周人之¶
<pb:KR3k0043_WYG_015-2a>¶
建子者以十一月為歲首而不以十一月為正月也後¶
世儒者不得其義故有紛紛不决之論漢孔安國鄭康¶
成則謂周人改時與月宋伊川胡安國則謂周人改月¶
而不改時獨九峰蔡氏謂不改時亦不改月至于元儒¶
吳仲迂陳定宇張敷言史伯璿吳淵穎汪克寛輩則又¶
逺宗漢儒之謬而力詆蔡氏之説謂以言書則為可從¶
以言春秋則不可從於乎四時之序千萬古不可易而¶
乃紛更錯亂以冬為春以春為夏以夏為秋以秋為冬¶
<pb:KR3k0043_WYG_015-2b>¶
位隨序遷名與實悖雖庸夫騃子且知其不可而謂聖¶
人平秩四時奉天道以為政者乃如是乎予懼學者惑¶
其言未有不誣聖經以亂先王之法者故以易書詩周¶
禮春秋論語孟子及汲冢周書史記漢書可以證諸儒¶
論辯之失者參考而詳列於左云¶
易易臨卦辭至于八月有凶程子謂八月者陽生之八¶
月陽始生于復自復至遯凡八月自建子至建未也朱¶
子本義亦從其説又云恐文王作卦辭時只用周正紀¶
<pb:KR3k0043_WYG_015-3a>¶
之按漢書武王克商之後始改周正况文王三分天下¶
有其二以服事殷則文王固未嘗改正朔也善乎隆山¶
李氏曰一陽復十一月至巳為乾則陽極隂生一隂姤¶
五月二隂遯六月三隂否七月四隂觀八月方建丑月¶
卦為臨二陽浸長逼四隂當此之時陽勢方盛至於八¶
月建酉卦為觀四隂浸長逼二陽則臨二陽至觀危矣¶
故曰至于八月有凶所謂至于八月有凶者言之於臨¶
則當自臨數而不當自復數以臨則當數至觀而不當¶
<pb:KR3k0043_WYG_015-3b>¶
數至遯臨觀乃隂陽反對消長之常理文王於臨以八¶
月有凶為戒其義甚著豈可外引遯卦謂周八月哉然¶
則文王奉商正者也而此所謂八月乃夏正八月則商¶
周之不改時與月者觀於此亦可見矣¶
書三正之説始於夏書怠棄三正之文傳謂觀此則子¶
丑之建唐虞以前當已有之愚則以為唐虞以前固不¶
可考伊尹謂商革夏正汲冢周書亦謂湯改正朔以建¶
丑之月為正則改正自商始也董仲舒謂舜承堯改正¶
<pb:KR3k0043_WYG_015-4a>¶
朔此則謬妄觀堯老而舜攝也書曰正月上日受終於¶
文祖舜老而禹攝也又曰正月朔旦受命於神宗則舜¶
始終用堯之正朔也明矣至於禹承舜亦以建寅為正¶
未聞其迭建子丑三正並用也則子丑之正固非當時¶
之制有扈氏何為而怠棄之乎蓋三正必有所指意如¶
三極三綱之類非後世之所謂三正也泰誓曰惟十有¶
三年春大㑹于孟津武成曰惟一月壬辰旁死魄戊午¶
師逾孟津蔡氏以為孟春建寅之月是矣漢孔氏以一¶
<pb:KR3k0043_WYG_015-4b>¶
月為建子之月而泰誓又繫之以春故遂以子月為春¶
是謂周人改時與月可謂謬矣班固作前漢志亦因其¶
説以武王伐紂為建子之月而又引伶州鳩言武王伐¶
紂之日歲在鶉火月在天駟日在析木辰在斗柄星在¶
天黿近世汪氏謂以唐厯遡而上之日月星宿無一不¶
合是皆惑于子為歲首之義耳要之武王伐紂不在子¶
月又何必揆以子月之星象而實其所無之事哉曰何¶
以知武王伐紂之不在子月耶曰周未改時與月也曰¶
<pb:KR3k0043_WYG_015-5a>¶
何以明之曰于周詩周禮而見之也周人作詩其論隂¶
陽皆合乎四時之序周公作禮其陳法制禁令皆順乎¶
四時之宜此皆昭如日月而不可掩者後儒不信聖人¶
之經而信傳記之説亦獨何哉又如金縢曰秋大熟未¶
穫必酉戌之月然後可謂大熟如仲夏季夏為秋何以¶
謂之大熟乎穆王命君牙曰若蹈虎尾渉于春氷必孟¶
春東風解凍然後氷不可渉如仲冬季冬為春則何氷¶
之不可渉乎是周之不改時與月者觀于書為可見矣¶
<pb:KR3k0043_WYG_015-5b>¶
詩豳風之詩説者皆謂豳乃夏之列國故周公述先公¶
豳俗之事必以夏正為言殊不知厯數之紀三代一轍¶
何必謂周公以夏時述夏事也借使豳風為然則何故¶
他詩之言時月者亦皆從夏正乎且堯時仲夏日在鶉¶
火大火昏中至周公時歲差既多則六月日在鶉火大¶
火昏中七月日在鶉首而昏中大火已西流至未矣故¶
周公據目前所見而曰七月流火使以夏時追述夏事¶
則又何不驗以夏時之星象而據當時之星象以言哉¶
<pb:KR3k0043_WYG_015-6a>¶
至於下章云十月改歲言時至冬歲時事将改亦猶堯¶
典稱冬為朔易之義或曰以正朔之始於子終于亥者¶
為改歲非謂改十一月為正月也曰流火曰改歲是周¶
公即當時之星象正朔以告成王使之易曉豈以夏時¶
而述夏事哉東萊吕氏不察其説而謂三正通于民俗¶
尚矣周特舉而迭用之耳朱子亦謂周厯夏商其未有¶
天下之時固用夏商正朔然其國僻逺無純臣之義又¶
自有私記其時月者故三正皆嘗迭用是謂周之先公¶
<pb:KR3k0043_WYG_015-6b>¶
私有紀候之法故云十月改歲然既以十月為改歲則¶
又何以云二之日為卒嵗乎是其一篇之中自相矛盾¶
而不可通矣元張敷言因其説又謂周之月數皆改必¶
其朝覲聘問頒厯授時凡筆之史册者則用時王正朔¶
其民俗歲時相與話言則皆以寅月起數史伯璿又因¶
其説謂詩詠歌之詞所言以寅月起數者即所謂民俗¶
歲時相與話言者也是不知周禮朝覲之類皆從夏正¶
而詩人之詠歌者未必皆民俗之言如出車之勞還師¶
<pb:KR3k0043_WYG_015-7a>¶
臣工之戒農官是果民俗之言乎且三代三正之建各¶
新一代之制在上者不可紛更迭用而惑生民之耳目¶
在下者不可狥時立法而違時王之制度子思子生於¶
周末猶謂今天下車同軌書同文以見制度之歸於一¶
也豈有三代盛時而使民家異政人異法者哉或又謂¶
一之日二之日者是以子月起數殊不知一之日者一¶
陽之日二之日者二陽之日三之日者三陽之日四之¶
日者四陽之日是以六陽先後之序數日而非數月也¶
<pb:KR3k0043_WYG_015-7b>¶
變月言日者以文之順爾是豈以子月起數而私立紀¶
候之法哉然而詩之與夏正合者不止於豳風而已而¶
出車之詩云春日遲遲卉木萋萋則夏正之春也如仲¶
冬季冬為春何以見草木之榮乎四月之詩云秋日凄¶
凄百卉具腓則夏正之秋也如仲夏季夏為秋何以見¶
草木之瘁乎曰四月維夏如子月起數則當云六月維¶
夏也曰六月徂暑如子月起數則當云八月徂暑也小¶
明之詩云二月初吉載離寒暑乃大夫西征之日也其¶
<pb:KR3k0043_WYG_015-8a>¶
後作詩則曰昔我徃矣日月方燠如以十二月為二月¶
何以謂日月之燠乎此周之不改時與月者觀於詩為¶
可見矣¶
周禮新安汪氏謂周禮凡言正月指子月歲終指丑月¶
正歲指寅月州長正月屬民讀法正歲讀法如初言初¶
則正月居先可知矣若以寅月為正月不當又有正歲¶
也陋哉言乎如周既以子月為正月則明年之亥月方¶
為歲終也何遽以次月之建丑者為歲終哉既以寅月¶
<pb:KR3k0043_WYG_015-8b>¶
為正歲則子月方讀法而寅月又何遽讀法如初哉蓋¶
正月指寅月言歲終指亥月言正歲指新歲言周禮每¶
以正月歲終正歲為序蓋正月既舉其事歲終則㑹其¶
成而來歲復舉之如初故州長於正月屬民讀法歲終¶
㑹其政令正歲讀法如初言來歲之正月又讀法如今¶
歲之正月不曰正月而曰正歲以上文正月為嫌故别¶
而言之猶俗云新正之歲也又冢宰以正月懸治象之¶
法於象魏而小宰歲終則令羣吏致事正嵗則帥治官¶
<pb:KR3k0043_WYG_015-9a>¶
之屬觀治象是冢宰之懸治象者言於今歲之正月而¶
小宰之帥屬觀者言於來歲之正月彼此互文以見每¶
年冡宰懸治象小宰帥屬而觀者皆在正月也况冡宰¶
懸治象者挾日斂之則不過旬日而即斂之矣如汪氏¶
之説則子月冡宰懸治象又何待至寅月而後小宰帥¶
屬徃觀哉不特是耳如周改時與月則凡周禮所載如¶
山虞之仲冬斬陽木者乃在九月仲夏斬隂木者乃在¶
三月而失隂陽之義矣馮相氏之冬夏致日者非冬至¶
<pb:KR3k0043_WYG_015-9b>¶
夏至春秋致月者非春分秋分而失日月之次矣大司¶
馬之春蒐夏苗秋獮冬狩者取非其時不亦暴殄天物¶
乎雍氏之春令為阱擭溝瀆秋令塞阱杜擭者動非其¶
宜不亦反失民利乎至於凌人十有二月斬氷與詩言¶
二之日伐氷者如合符節是皆周公所作燦然昭白不¶
待辯而明者也若以十二月為十月則又何氷之可斬¶
乎是周之不改時與月者觀于禮為可見矣¶
春秋春秋春王正月之書程子謂周正月非春也假天¶
<pb:KR3k0043_WYG_015-10a>¶
時以立義胡氏謂建子非春也以夏時冠周月朱子亦¶
謂周人改月而天時不可改春秋月數乃魯史之舊文¶
而四時之序則孔子之微意是三子者皆謂周人改月¶
而不改時意如十一月為正月而時則仍為仲冬十二¶
月為二月而時則仍為季冬正月為三月而時則仍為¶
孟春然以今年之十一月為正月而繫之仲冬繼以明¶
年之十月為十二月而繫之孟冬以月論時則時之孟¶
仲失其倫以時論月則月之始終紊其序豈聖人平秩¶
<pb:KR3k0043_WYG_015-10b>¶
四時之義哉若然則周詩所稱寒暑之節皆失其度周¶
禮所載法制之事皆違其時矣魯用周正朔者也周之¶
詩禮魯之春秋皆周正朔之所在又皆孔子之刪定筆¶
削者其制何得而異哉可堂吳氏謂周人不特改月而¶
又改時以齊其年春秋所書之春即夏之仲冬正月即¶
夏之十一月此則襲漢儒之謬而不足辯者也新安汪¶
氏亦謂魯史名以春秋則似元書曰春王正月是周厯¶
巳改子丑月為春又謂周以子月為歲首而春秋以寅¶
<pb:KR3k0043_WYG_015-11a>¶
月為正月每年截子丑月事移在前一年若然則春秋¶
之所謂正月者乃魯史之三月而二百四十二年之事¶
皆非當時之月日矣聖人豈為之哉蓋周之正朔以子¶
月為首而厯數仍以寅月為首商不改夏之厯數周不¶
改商之厯數魯不改周之厯數春秋不改魯之厯數但¶
魯史紀年必始於冬十一月所以遵周正朔也春秋紀¶
年則始於春王正月所以垂法後世也是春秋之於魯¶
史未嘗改其時月但其編年所始之月為不同耳曰魯¶
<pb:KR3k0043_WYG_015-11b>¶
既奉周正朔則魯公即位皆當以正朔行之而在十一¶
月何乃書于正月乎曰按周禮朝覲㑹同廵狩祭享凡¶
國之大事皆從夏正初不始于正朔之月書載四月成¶
王崩而旬日之後康王即位亦不用夫正朔之月則魯¶
公即位豈必以正朔行之乎故春秋公即位書於正月¶
者七書於六月者一各據其事以書也曰若從夏正則¶
災異之紀多所不合如隱九年三月癸酉大雨震電庚¶
辰大雨雪若以三月為建辰之月則大雨震電何足以¶
<pb:KR3k0043_WYG_015-12a>¶
為異乎曰不然左傳大雨霖以震又云雨三日以徃為¶
霖蓋建辰之月雷電固所宜有而雷雨交作已皆三日¶
故經以震雷繫于大雨之下以見其非常過度固可為¶
異而雨雪之大尤可為異故春秋書之以記異也安在¶
其不為異乎亦若後世晉泰始六年六月大雨河洛並¶
溢流四千餘家安知春秋之書大雨者亦必不類乎此¶
也曰三月之大雨雪者固為異矣而桓八年冬十月雨¶
雪僖十年冬大雨雪者何足以為異乎僖二十九年秋¶
<pb:KR3k0043_WYG_015-12b>¶
大雨雹者固為異矣而昭三年冬大雨雹四年正月大¶
雨雹者何足以為異乎曰桓八年冬十月雨雪此或有¶
缺文恐雨雪上當有大字如僖十年冬大雨雪也蓋雨¶
雪雖當其期而太多過度則亦為異故書曰大猶洪範¶
所謂極備凶也安得不為異乎亦若後世漢元狩元年¶
冬十二月大雨雪民多凍死安知春秋之書大雨雪者¶
亦必不類乎此也至於雹者隂陽和則為霜雪雨露不¶
和則為雹雹且大焉則雖冬亦為異况秋與春安得不¶
<pb:KR3k0043_WYG_015-13a>¶
為異乎亦若後世漢元封三年十二月雹大如馬頭安¶
知春秋之書大雨雹者亦必不類乎此也曰桓十四年¶
春正月無氷成元年二月無氷又十六年正月雨木氷¶
襄二十八年春無氷若以夏正言之則何以皆書於春¶
而不書於冬乎故汪氏謂茍以發氷而知無冰則當常¶
以二月而不在正月矣若曰或藏冰無冰而書無或發¶
冰無冰而書無抑何紀事之錯亂哉曰不然周人以十¶
二月鑿冰正月納冰二月發冰今正月無冰若以為十¶
<pb:KR3k0043_WYG_015-13b>¶
一月則十一月無之而十二月有焉亦又何害是十一¶
月之無冰者固不足書也要之正月無冰者言藏冰之¶
月無冰可藏則冬之無冰者可知矣二月無冰者仲春¶
獻羔開冰先薦寢廟今當薦寢廟而無氷焉則凡以後¶
之祭無冰者可知矣不言凌隂廟寢之無冰而但曰無¶
冰者聖人諱之此正春秋因事而書以垂鑒戒之法也¶
何乃謂紀事之錯亂哉襄二十八年春無冰者亦猶正¶
月二月之無冰也至於正月雨木冰孔氏謂仲冬時猶¶
<pb:KR3k0043_WYG_015-14a>¶
有雨雨著樹為冰記寒甚之過其節度殊不知魯地仲¶
冬極寒有雪無雨使雨而成氷亦不為過何足為異必¶
孟春之月三陽開泰而猶雨木冰故書之以記異亦猶¶
後世魏黄初六年正月雨木冰而郡賊起安知春秋之¶
書雨木氷者亦必不類乎此也若以正月為十一月則¶
正月無冰既謂仲冬當冰而無冰矣正月雨木冰者又¶
謂仲冬不當冰而冰無乃若汪氏之所謂紀事錯亂乎¶
曰莊七年秋大水無麥苗説者謂五月麥熟苗秀大水¶
<pb:KR3k0043_WYG_015-14b>¶
漂盡若以為七月則何有麥苗耶曰四月麥秋至則已¶
刈麥至五月則刈已盡經言秋無麥苗言七月大水苗¶
既為水所漂固無可望而麥之利未久又皆已盡故曰¶
無麥苗亦猶二十八年冬書曰大無麥禾也曰定元年¶
十月隕霜殺菽何以書乎曰諸災異皆可通惟此為不¶
可通恐有缺文誤字如君氏郭公之類秦火之餘漢𨽻¶
之後安保其傳録之無誤也曰陳定宇謂春蒐夏苗秋¶
獮冬狩四時田獵定名也桓四年春狩于郎哀十四年¶
<pb:KR3k0043_WYG_015-15a>¶
春西狩獲麟此所謂春非冬而何定十三年夏大蒐于¶
比蒲昭十一年五月大蒐于比蒲此所謂夏非春而何¶
曰否陳氏但引其所可通者而不敢引其所不可通者¶
春秋書狩者四書蒐者五桓四年春狩于郎哀十四年¶
春西狩既以為冬矣則僖二十八年冬天王狩于河陽¶
莊四年冬狩于禚者又當皆為秋也是冬狩之果有定¶
名乎昭十一年五月蒐于比蒲定十三年夏蒐于比蒲¶
既以為春矣則昭八年秋蒐于紅二十二年春蒐于昌¶
<pb:KR3k0043_WYG_015-15b>¶
間定十四年秋蒐于比蒲者又當為夏與冬也是春蒐¶
之果有定名乎其不足為證也明矣曰汪氏謂左傳僖¶
五年正月日南至禮記正月日至陳定宇引晉卜偃及¶
漢陳寵傳之説張敷言引絳縣老人之語其言皆彰彰¶
然也豈不徵乎曰易書詩周禮皆可信矣諸儒乃捨之¶
而反信左氏漢儒之説左氏漢儒不得聖人作經之義¶
未有不妄意増改而附會穿鑿者矣果何足徵之有哉¶
是周之不改時與月者觀春秋為可見矣¶
<pb:KR3k0043_WYG_015-16a>¶
論語孟子論語曽晢曰暮春者春服既成浴乎沂風乎¶
舞雩詠而歸此其為建辰之月和煦之時者審矣如以¶
為建寅之月則何以浴沂而風舞雩之下乎孟子言七¶
八月之間旱朱子以為夏五六月十一月徒杠成十二¶
月輿梁成又以為九月十月意謂申酉之月禾稻將¶
熟不須雨澤而子丑之月寒氣已過始成杠梁則太遲¶
也愚竊以為七八月之間云者是謂孟秋仲秋交代之¶
際也禾稻之熟南方早而北土遲然而南方孟秋仲秋¶
<pb:KR3k0043_WYG_015-16b>¶
之際旱暵為災則雨澤亦不可缺况北土乎是七八月¶
之間者不必指為五六月之間也至於十一月徒杠成¶
十二月輿梁成者蓋主溱洧言溱洧皆在大河之南其¶
寒不如北土之甚九月未可成徒杠十月未可成輿梁¶
况當九月築塲十月穫稻之候不可妨農必田功畢然¶
後為之至十一月而徒杠已成十二月而輿梁已成非¶
謂至是月而始為之也曰然則合是數説則周厯之紀¶
皆夏時矣而夫子又何必告顏子以行夏之時哉曰商¶
<pb:KR3k0043_WYG_015-17a>¶
周厯數雖與夏同而正朔則與夏異夫子告顏子者不¶
以厯數言以正朔言也意謂為邦者必改正朔以易制¶
度商周之正朔厯數分而為二揆之於理固有未順惟¶
夏之正朔厯數合而為一以三統言之則為人以四時¶
言之則為春以十二月言之則為正月揆之於理則無¶
不順故舉之以為萬世為邦者法也¶
汲冡周書汲冢書云夏數得天百王所同其在商湯順¶
天革命改正朔亦越我周王致伐于商改正異械以垂¶
<pb:KR3k0043_WYG_015-17b>¶
三統至于敬授民時廵狩祭享猶自夏焉又曰維四年¶
孟夏王初祈禱於宗廟乃嘗麥于太祖按晉狼瞫所引¶
周志之言見於此書則此書乃春秋以前之人所作其¶
言雖不合於經而其謂周人改正朔不改月數及孟夏¶
嘗麥則與五經所載周之時月亦無不合也¶
史記漢書或曰史記秦漢以亥為正其紀年必先書冬¶
十月而後書餘月則寅月起數秦漢未之改也而西漢¶
書註文頴乃謂秦以十月為正月顔師古亦謂漢紀年¶
<pb:KR3k0043_WYG_015-18a>¶
先書冬十月繼書春正月者此皆太初正厯之後記事¶
者追改之非當時本稱也以十月為歲首即謂十月為¶
正月今之正月乃當時之四月耳而近世吳淵穎亦取¶
其説且謂蔡氏以嬴秦視三代然則秦漢之正果改月¶
乎果不改月乎曰史記言秦并天下始改年朝賀皆自¶
十月朔曷嘗以十月為正月哉如以十月為正月則十¶
一月為二月十二月為三月矣而始皇二十九年登之¶
罘刻石其詞曰時在仲春陽和方起與詩所謂二月初¶
<pb:KR3k0043_WYG_015-18b>¶
吉日月方燠同意夫十一月寒沍之極微陽初生和氣¶
未動呂氏月令所謂隂陽爭者也果可以為陽和之起¶
乎必孟春東風解凍仲春日月方燠然後可云是秦之¶
二月不為十一月明矣三十一年十二月更名臘曰嘉¶
平是秦之三月不為十二月明矣漢仍秦正未之有改¶
至武帝太初始改從夏正若以為漢人作漢紀而追改¶
之則何故亦兼秦紀而改之乎是秦漢之不改月者審¶
矣文穎師古之言皆謬妄者也吳淵穎反取其説而詆¶
<pb:KR3k0043_WYG_015-19a>¶
蔡氏以嬴秦視三代誤矣¶
　¶
　¶
　¶
　¶
　¶
　¶
　¶
<pb:KR3k0043_WYG_015-19b>¶
　¶
　¶
　¶
　¶
　¶
　¶
　¶
　稗編卷十五¶
