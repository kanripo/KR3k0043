# -*- mode: mandoku-view; -*-
#+TITLE: 稗編
#+DATE: 2015-08-24 23:32:03.024636
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷十九
<pb:KR3k0043_WYG_019-1a>¶
欽定四庫全書¶
　稗編卷十九　　　　　　明　唐順之　撰¶
　　禮經一¶
　　　三禮總辨　　　　　　　鄭　樵(後同/)¶
　儀禮者述冠婚喪祭朝聘饗射威儀之事¶
　周禮者周官政典之書述官府職掌之禮¶
　禮記者乃古經十七篇之外諸儒雜記合為一書三¶
　禮並是鄭註北朝徐道明兼通之以授熊安生孔頴¶
<pb:KR3k0043_WYG_019-1b>¶
　達采取其說以為正義¶
禮之别也有三曰周禮曰禮記曰儀禮孝經疏曰禮經¶
三百威儀三千禮經説曰正經三百動禮三千禮器曰¶
禮經三百曲禮三千中庸曰禮儀三百威儀三千詳此¶
諸文當時制作本有二書其三百篇者記言官府職掌¶
上下之序其三千者皆委曲升降進退之辭故知周禮¶
儀禮乃周人之禮而所謂禮記者特二禮之傳註耳漢¶
興禮經焚燒獨甚惟魯髙堂生所傳士禮一十七篇今¶
<pb:KR3k0043_WYG_019-2a>¶
之儀禮是也與夫后蒼曲臺雜記數萬言(曲臺天/子射宫)¶
(西京無學行禮於曲臺后蒼/禮記數萬言號曲臺雜記)今之禮記是也而周¶
禮一書至武帝時河間獻王得之於女子李氏失¶
其冬官以考功記足之獻於武帝時藏之秘府五¶
家之𫝊莫得見焉(五家𫝊髙堂生傳蕭奮奮𫝊孟/卿卿𫝊后蒼蒼傳大戴小戴)¶
漢世諸儒𫝊授皆以曲臺雜記故二戴禮在宣帝¶
時立學官周禮儀禮世雖𫝊其書未有名家者至¶
鄭康成然後二經之訓釋始具至孔潁逹賈公彦¶
<pb:KR3k0043_WYG_019-2b>¶
而後三經之疏始備焉¶
　仲長統曰周禮之經禮記之𫝊禮記作于漢儒雖名¶
　為經其實傳也陸徳明曰此記二禮之遺缺故名禮¶
　記如介僎賓主儀禮特言其名禮記兼述其事意今¶
　之禮記特儀禮之𫝊耳𫝊以𫝊冩為文或親承聖㫖¶
　或師儒相𫝊謂之注者不敢𫝊授特註巳意而已皇¶
　氏以為自漢以前為𫝊自漢以後為注然王肅在鄭¶
　之後亦謂之𫝊其説非也¶
<pb:KR3k0043_WYG_019-3a>¶
　　　三禮同異辨¶
三禮之學其所以訛異者其端有四有出於前人之所¶
行而後人更之者有出于聖門而傳之各異者有後世¶
諸儒損益前代自為一朝之典者有專門之學各自名¶
家而以臆見為先代之訓者此四者不可知也何謂前¶
人所行後人更之者昔者先王制禮因其時宜而已後¶
世時異事殊從而易之墨始於晉髽始於魯廟有二主¶
始於齊桓朝服以縞始於季康以至古者麻冕今也純¶
<pb:KR3k0043_WYG_019-3b>¶
儉古者冠縮縫今也横縫同為一代而異制如此幸而¶
遺説尚存得以推考因革之故設其不存則或同或異¶
無乃滋後人之疑乎此三禮制度不能無乖異也何謂¶
出于聖人之門而傳之各異者昔者七十二子之在孔¶
門聞道均矣夫子没而其說不同曽子襲裘而弔子游¶
裼裘而弔小斂而奠曽子曰於西方子游曰於東方異¶
父之道子游曰為之大功子夏曰為之齊衰曽子子游¶
同師於夫子而異説如此况復傳之群弟子之門人則¶
<pb:KR3k0043_WYG_019-4a>¶
其失又逺也從而信之則矛盾可疑從而疑之則其説¶
有師承此三禮文義不能無乖異也何謂後世諸儒損¶
益前代而自為一代之典昔三代之世聖君賢臣各有¶
制作迨夫秦漢儒生學士亦欲效之吕不韋作月令盖¶
欲為秦典故祭祀官名不純於周漢博士欲為漢制故¶
封爵不純於古後世明知二書出於秦漢猶且曰月令¶
為周禮王制為商禮况三代之書所成非一人所作非¶
一時作周禮者未嘗與儀禮謀作儀禮者未嘗與周禮¶
<pb:KR3k0043_WYG_019-4b>¶
禮記謀又烏能使之無乖異也何謂專門之學欲自名¶
家而妄以臆見為先代之訓者昔春秋之末能秉周禮¶
者惟魯而已而執羔執鴈魯人已不自知則禮之所存¶
盖無幾也延乎秦世灰滅殆盡漢世不愛髙爵以延儒¶
生寧棄黄金以酧㫁簡諸儒斐然各述所聞雜以臆見¶
而實未見古人全書故其學以霍太為南岳以太尉為¶
堯官以商之諸侯為千八百國以周之封域為千里者¶
四十九以分陜處内為三公以太宰太宗太卜太士為¶
<pb:KR3k0043_WYG_019-5a>¶
六官當時信其古書而無疑後世以其傳逺而不敢辨¶
是非紛擾白黒混淆則又焉能使之無乖異乎禮學之¶
訛以此鄭氏註經不究所述之人不考所作之時不精¶
詳其可否而槩謂之先王之制理有不貫則曲說以通¶
之至令後世議明堂或以為五室或以為九室或以為¶
十二室議太學或以為五學或以為當如辟雍或以為¶
當如膠庠或以為當如成均&ZX-111d51;宗詢其言之所自則皆¶
三禮之書察其書之所載則皆周禮之制夫明堂一也¶
<pb:KR3k0043_WYG_019-5b>¶
而制有三太學一也而名有六此何以使後世無疑哉¶
　　　周禮辨¶
周禮一書詳周之制度而不及道化嚴於職守而濶畧¶
人主之身所以學者疑其非聖人之書按書傳曰周公¶
一年救亂二年伐商三年踐奄四年建侯衛五年營成¶
周六年制禮作樂七年致政成王則是書在於周公攝¶
政六年之後周公將復辟於成王此是書之所由作故¶
周禮六官之首皆云辨方正位者此也周官序云成王¶
<pb:KR3k0043_WYG_019-6a>¶
黜商滅淮夷還歸在豐作周官按周公攝政時¶
淮夷奄已與管蔡同亂成王即政之後淮夷又¶
叛成王乃親征之故云滅淮夷還歸在豐作周¶
官當是營洛既成之後作周禮還歸在豐之後¶
作周官是周官作於周禮之後明矣而鄭衆以¶
書序言作周官為周禮則失之矣鄭康成又以¶
成王作周官在攝政三年周公制禮在攝政六¶
年愈失矣(殊不知成王作周官既成書然後作/誥命之辭以戒臣下二鄭之誤皆因)¶
<pb:KR3k0043_WYG_019-6b>¶
(不見古/文尚書)後來求其説而不得或謂文王治岐之¶
制或謂成周理財之書或謂戰國隂謀之書(何/休)¶
(云/)或謂漢儒附會之説(乃劉/歆作)或謂末世瀆亂不¶
驗之書紛紜之説無所折衷予謂非聖人之智¶
不及此五等之爵九畿之服九州十二境閩蠻¶
夷貊祭天祀地朝覲會同之事皆非文王時政¶
所得及也以是書而加文王非愛文王者也雖¶
其書固詳於理財然其規畫也似巧而惠下也¶
<pb:KR3k0043_WYG_019-7a>¶
甚厚其經入也若豐而奉上也甚約謂為理財¶
之書又非深知周禮者也使戰國有如是之法¶
則戰國為三代矣使漢儒有如是之學尚或為¶
漢儒乎惟見其所𫝊不一故武帝視為末世瀆¶
亂不驗之書而不知好也至後世孫處又獨為¶
之説曰周禮之作周公居攝六年之後書成歸¶
豐而實未嘗行也(謂周公居攝六年將致政於/成王故作周官以遺之而老)¶
(焉及周公卒成王受其書而歸豐遂令/君陳主其事而訓焉實未嘗行之也)葢周公¶
<pb:KR3k0043_WYG_019-7b>¶
之為周禮亦猶唐之顯慶開元禮也唐人預為¶
之以待他日之用其實未嘗行也惟其未經行¶
故僅述大畧俟其臨事而損益之故建都之制¶
不與召誥洛誥合封國之制不與武成孟子合¶
設官之制不與周官合九畿之制不與禹貢合¶
凡此皆預為之未經行也雖然此一説也而不¶
知周禮所以難通者其規模與他經不類周禮¶
一書有缺文(軍司馬與/司馬之類)有省文(遂人匠/人之類)有兼官¶
<pb:KR3k0043_WYG_019-8a>¶
(三公三孤不必備教官/無府史胥徒皆兼官)有預設(凡千里封公四/封侯六伯十一)¶
(之類/是也)有不常制(夏采方相/氏之類)有舉其大綱者(四為/兩卒)¶
(之類司/馬法云)有副相副貳者(自卿至下士同各隨才/髙下而同治此事司馬)¶
(司上下爵/禄事食)有常行者(六官分職各率其屬正月/之吉垂法象魏之類是也)¶
有不常行者(二至祀方澤大裘事上帝合民誨/國遷珠盤盟諸侯之類是也注云)¶
(圓丘服大裘方澤之祀經無其服周無遷國事/至平王東遷盟詛不及三王以上事皆預為之)¶
(而未經/行也)今觀諸經其措置規模不徒于弼亮天¶
地和洽人神而盟詛讐伐凡所以待衰世者無¶
<pb:KR3k0043_WYG_019-8b>¶
不及也使之維持一世則一世之人安使之維¶
持百世則百世之人安使之維持千萬世則千¶
萬世之人安貽謀燕翼後世豈無僻王皆頼前哲¶
以免則周公之用心也所謂兼三王監二代盡在¶
於是是書之作於周公與他經不類禮記就於漢¶
儒則王制所説朝聘為文襄時事月令所説官名¶
為戰國間事曽未若周禮之純乎周典也惜乎自¶
成帝時雖著之七畧終漢迄唐寥寥千百載間僅¶
<pb:KR3k0043_WYG_019-9a>¶
一置學官博士(王莽立博士生徒廢唐有/生徒無博士可勝嘆哉)文中子¶
居家未嘗廢周禮太宗嘆周禮為真聖作其深知¶
周禮者歟若夫後世用周禮王莽敗於前荆公敗¶
於後此非周禮不可行而不善用周禮者之過也¶
　或謂使周禮果出於周則孟子荅北宫錡畢戰¶
　井地之問胡不取之以為據而僅見言其大畧¶
　何耶¶
　　　周禮𫝊授¶
<pb:KR3k0043_WYG_019-9b>¶
　¶
　¶
　¶
　¶
　¶
　¶
　¶
　　　周禮五疑(周禮所以難通者有五一曰職方之/説萬里與禹貢五千里之制不同二)¶
<pb:KR3k0043_WYG_019-10a>¶
　　　　(曰封國公五百里與孟子王制公百里之制/不同三曰載師田稅用十二與三代什一之)¶
　　　　(制不同四曰遂人溝洫之數與匠人多寡之/制不同五曰比閭族黨之讀法無乃重擾吾)¶
　　　　(民乎惟此五者之疑未釋故後世疑周禮非/聖人之書今皆按經文分析合而一之以釋)¶
　　　　(五者之疑則知古者制度無不相合然後周/禮得以為全書亦見先儒考古之未精耳)¶
　　　五服九服辨¶
禹貢有五服各五百里是禹之時地方五千里職方有¶
九服亦各五百里并王畿千里則周之時地方萬里矣¶
五服九服之制雖若不同詳考制度無不相合禹之五¶
<pb:KR3k0043_WYG_019-10b>¶
服各五百里自其一面而數之職方九服各五百里自¶
其兩面而數之也周之王畿即禹之甸服各方千里禹¶
貢之甸服五百里據一面而數之周畿千里不在九服¶
之内玊畿之外定制為九服各五百里以兩面相方而¶
數之大抵周之王畿即禹之甸服周之侯甸即禹之侯¶
服周之男采即禹之綏服周之衛蠻即禹之要服周之¶
鎮夷即禹之荒服大率二畿當一服而周人鎮服之外¶
又有五百里藩服去王城二千五百里乃九州之外地¶
<pb:KR3k0043_WYG_019-11a>¶
増於禹貢五百里而已故行人之職其言九州之外謂¶
之藩國則九州之外又有五百里之藩服明矣且禹貢¶
五服而止周人必加以五百里藩服何也求之禹貢亦¶
莫不然禹貢既叙五服又曰東漸于海西被于流沙朔¶
南暨聲敎訖于四海是九州之外地也又如益稷曰弼¶
成五服至于五千州十有二師外薄四海咸建五長謂¶
四海之外各建諸侯為之長豈非周之藩服乎詳考制¶
度無不相合求之里數未始不同先儒有禹加弼百里¶
<pb:KR3k0043_WYG_019-11b>¶
之説周斥大封疆之説後人又為圖以實之皆考古未¶
精耳然尚書之周官周禮之行人又有六服承辟六服¶
一朝之文何也盖王巡狩及于六服六服之外夷服鎮¶
服即禹之荒服言六服則不及夷鎮言九州之内則不¶
及藩服明矣如此不特見二畿當一服藩服當四海¶
之外今制而為圖則周之王畿有鄉遂稍縣都即禹¶
之甸服納緫銍秸粟米之地也周之侯服即禹采男¶
之地周之甸服即禹諸侯之地周之男服即禹揆文¶
<pb:KR3k0043_WYG_019-12a>¶
教之地周之采服即禹奮武衛之地周之衛服即禹¶
三百里夷之地周之要服即禹二百里蔡之地周之¶
夷服即禹三百里蠻之地周之鎮服即禹二百里流¶
之地周之藩服即禹九州之外地(此係周禮第一疑/難考之禹貢分毫)¶
(皆合/見圖)¶
　　　六服朝禮¶
元年(侯/)　二年(侯甸/)　三年(侯男/)　四年(侯甸/采)¶
五年(侯衛/)六年(侯甸/男要)　七年(侯/)　　八年(侯甸/采)¶
<pb:KR3k0043_WYG_019-12b>¶
九年(侯男/)十年(侯甸/衛)　十一年(侯/)　十二年(王巡/守)¶
　自甸服以下計之元年七年十一年惟侯服朝五典¶
　並無朝禮鄭氏謂於此年諸侯各使其大夫來殷覜¶
　也按尚書王制云六年六服一朝乃朝于京師又六¶
　年王乃巡守諸侯各朝于方岳是朝于巡守之所然¶
　周禮有春朝夏宗秋覲冬遇之名何也盖來以春則¶
　曰朝來以夏則曰宗來以秋則曰覲冬亦然猶漢法¶
　春曰朝秋曰請呉王春不朝使人為秋請之禮是也¶
<pb:KR3k0043_WYG_019-13a>¶
　　　附周六服朝見　　　　　　王　亷¶
按大行人六服朝見以數見者為親也如九州之外謂¶
之蕃服世一見謂父死子繼及嗣王即位乃一來耳以¶
其夷狄疏之也周時以洛為邦畿邦畿方千里其外各¶
以五百里分九服一方五百里者九四千五百里也以¶
二方對計之并邦畿千里通萬里也今姑以二方論之¶
周公封於魯魯去王畿千有餘里在甸服二嵗一見召¶
公封於燕燕去王畿二千餘里在采服衛服之間或三¶
<pb:KR3k0043_WYG_019-13b>¶
嵗四嵗一見以周召元臣乃在外服似若疏之者何耶¶
設如先儒以鳥道計之縱魯在侯甸之間而燕尚在甸¶
界之服若以禹服計之魯當在綏服燕逺在荒服矣殊¶
未喻也由是觀之周禮為未行之書信矣¶
　　　封國辨(公五百里之制與/百里之制不同)　　鄭　樵¶
　王制與孟子皆言公侯方百里伯七十里子男五十¶
　里書曰列爵惟五分土惟三子産曰古者列國一同¶
　(百里/)今大國數圻(千里/)若無侵小何以至此孟子曰¶
<pb:KR3k0043_WYG_019-14a>¶
　周公之封於魯太公之封於齊地非不足也而¶
　儉於百里(如孟子曰今海内之地方/千里者九亦開方之法也)又曰今滕¶
　絶長補短將五十里孔子以大國為千乗之國¶
　又曰安見方六七十如五六十而非邦也者以¶
　開方之法計之千乘百里之國方百里者以為¶
　方十里者百古者十井出一乗千井出百乗孟子曰¶
　千乗百乗之家謂萬取千千取百是也此古者封國¶
　之制也¶
<pb:KR3k0043_WYG_019-14b>¶
按尚書王制孟子公孫僑皆謂諸侯爵分五等地分三¶
等惟周禮大司徒則有公五百里侯四百里伯三百里¶
子二百里男一百里之文先儒以為斥大封疆從而封¶
建固不可後人又謂周禮所言五百里盖并兼一易再¶
易與夫附庸山川而言之孟子所言百里者舉民¶
賦實數言之也(謂山川林麓/不可以食)其説若善而未盡也¶
五百里封公自有周禮以來説者紛紛不一到薛¶
常州開方二百五十里之説無以易(今基田出于/司馬法此乃)¶
<pb:KR3k0043_WYG_019-15a>¶
(文王治/岐之制)孟子曰天子之地方千里公侯方百里¶
王制曰方千里者為方百里者百方百里者為方十里¶
者百此孟子所謂方者以縱横之數計之也周禮大司¶
徒曰公侯五百里四百里職方曰凢千里之地以方五¶
百里封公則四公以四百里封侯則六侯此薛常州所¶
謂開方者以四面之數計之也諸侯之地當如孟子所¶
言至開方之説則當如司徒所記王畿千里以五百里¶
開方之得百里者百公五百里以二百五十里開方之¶
<pb:KR3k0043_WYG_019-15b>¶
得百里者二十五侯四百里以二百里開方之得百里¶
者十六伯三百里以百五十里開方之得百里者九子¶
二百里以百里開方之得百里者四男一百里以五十¶
里開方之得百里者二如此則百里之國開方之得百¶
里之國四是為侯四百里七十里之國開方之得¶
七十里之國四是為伯三百里(四七二十八為二/百八十舉成數曰)¶
(三/百)五十里之國開方之得五十里之國四是謂子¶
二百里凡千里之地以五百里封公則四公以四¶
<pb:KR3k0043_WYG_019-16a>¶
百里封侯則六侯以三百里封伯則十一伯以二百里¶
封子則二十五子以百里封男則百男周惟有一公餘¶
不曽封盖假設言之以是為建國之率耳非定數也茍¶
如先儒之説盡九州之地以封五等諸侯則漢之七國¶
唐之藩鎮之禍作於周乆矣大抵周禮所言五等諸侯¶
但言其班爵耳若夫分土實無過三等自夏殷以來未¶
之有改何以知之如大司馬之職曰大國三軍次國二¶
軍小國一軍則周亦三等矣以至司服之服掌客之禮¶
<pb:KR3k0043_WYG_019-16b>¶
行人之冕章司儀之賛見皆分公一等侯伯一等子男¶
一等是周亦三等無疑矣司徒則舉四封而言之故曰¶
封疆方五百里四百里三百里二百里一百里况夫地¶
雖五等食亦三等司徒云公之地五百里其食者半(半/入)¶
(天/子)侯伯之地四百里三百里其食三之一(二入/天子)子¶
男之地二百里一百里其食四之一(三入/天子)是¶
周官之地有五等而食亦三等明矣如此則知周雖五¶
等封爵其分土亦無過三等與孟子之言合也¶
<pb:KR3k0043_WYG_019-17a>¶
　　　附辨封國之制　　　　　　黄　澤¶
論周禮以為六官所掌皆循唐虞夏商已行之事雖有¶
因革損益或加詳宻而大體不能相逺非周公創為之¶
制也古今風俗事體不同學者不深考世變而輒指其¶
一二古逺可疑者以為非聖人之書此不難辨獨其封¶
國之制與孟子不合則所當論蓋孟子所言因殷之制¶
周官乃周家之制也計武王之興殷諸侯尚千有餘國¶
既無功益地亦無罪削邑此當仍其舊封百里之下為¶
<pb:KR3k0043_WYG_019-17b>¶
三等如孟子之説乃若周公太公有大勲勞及其餘功¶
臣當封爵與夫並建宗親以為藩屏豈可限以百里之¶
法哉自當用周制耳諸侯惡其害已而去其籍是書當¶
世學者鮮得見之則周家一代之制雖孟子亦有不能¶
詳也¶
　　　貢助徹法　　　　　　　　鄭　樵(後同/)¶
夏之貢使之自貢其所有以當賦謂之貢商之助藉民¶
力而不稅謂之助周之徹使民透徹而耕謂之徹孟子¶
<pb:KR3k0043_WYG_019-18a>¶
曰助者藉也徹者徹也(徹直/列反)呼為車轍之轍則無義¶
註家又謂通用夏商之制則當為通徹之徹(敕列/反)¶
如漢書避武帝諱改徹侯為通侯是也横渠曰百畆而¶
徹是透徹之徹一井而田九百畝公田百畝八家皆私¶
百畝盡一井九百畝之田合八家通徹而耕則功力均¶
且相驅率無一家得惰者及已收穫則計畝裒分以裒¶
分之數先取什之一歸之公上其餘八家共分之此之¶
謂徹年有上下則司稼行野觀稼以出歛法公劉居邠¶
<pb:KR3k0043_WYG_019-18b>¶
徹田為糧宣王之時召申伯徹土田春秋之時有若對¶
哀公以盍徹之語皆徹也如此則井田易制不必如棊¶
局然也王畿千里東西長南北短相覆為千里亦猶是¶
也鄭氏謂周制畿内用貢法稅夫無公田邦國用助法¶
制公田而不稅如此則公卿采地及九服之内盡是助¶
法惟六鄉六遂公邑二百里地用貢法與商制亦何異¶
豈有天子自稅民田而令諸侯但為公田而不稅哉予¶
謂周之畿内以及天下諸侯一用徹法田皆為井井中¶
<pb:KR3k0043_WYG_019-19a>¶
為公田外為八家之田透徹而耕及其出稅依公田之¶
法而稅之凢言公田商法也文王為商諸侯武王初得¶
天下純是商制到得周公攝政作禮樂方變助而為徹¶
凢言周為公田皆在文武之時不知周公時後已變之¶
矣孟子曰惟助為有公田又曰雖周亦助也盖疑之之¶
辭耳至滕文公問井地孟子對以圭田餘夫公田之説¶
謂今可行也非實謂周有公田也夫圭田商制也周則¶
士田矣餘夫二十五畆商制也周則皆有百畆矣人徒¶
<pb:KR3k0043_WYG_019-19b>¶
見大田之詩引雨我公田遂及我私復疑是商制不知¶
幽王政煩賦重君子傷今思古故引古公田以諷上章¶
雖有曽孫是若之文安知非武王而以為成王乎傳稱¶
榖出不過藉數正如孟子所謂其實皆什一也非謂周¶
有公田而借民力以耕也毛詩春秋論語孟子皆不謂¶
周有公田後儒改之非也康成惑之亦非也然周公必¶
變助法何也商宋民頑吏猾公田之耕或不盡力版籍¶
之入或有隱欺不如一委之民制其賦稅而已此所以¶
<pb:KR3k0043_WYG_019-20a>¶
用徹法¶
　　　田稅辨(論田稅輕近/重逺之失)¶
什一天下之中正孟子所謂多則桀寡則貊周禮載師¶
之職曰凢任地國宅無征園&ZX-111b81;二十而稅一近郊十一¶
逺郊二十而三甸稍縣都皆無過十二惟其漆林之征¶
二十而五康成註匠人亦引此謂田稅輕近重逺之失¶
周公制法不當於十一之外又有二十而稅三二十而¶
稅五者今按載師文曰凢任地謂之地則非田矣又曰¶
<pb:KR3k0043_WYG_019-20b>¶
園㕓謂之園㕓則亦非田矣又曰漆林則漆林又非田¶
之所植矣豈得謂之田稅盖園者不稅五榖其種雜物¶
所出不貲㕓者工商雜處百貨所聚其得必厚聖人抑¶
末之意以為在國之園㕓可輕之而為二十而一如自¶
郊以徃毎増之不過十二若以其地植漆林則非二十¶
而五不可也據此上文謂任地謂園㕓則知近郊逺郊¶
甸稍縣都之征皆承上園㕓之文耳所謂惟其者特漆¶
林之征二十而五觀上文無征二字下文又曰漆林之¶
<pb:KR3k0043_WYG_019-21a>¶
征則非田稅明矣使周公之制田稅果有十二之法何¶
怪魯宣之稅畆哀公用田賦之過哉¶
　　　溝洫辨¶
遂人云十夫有溝百夫有洫千夫有澮萬夫有川若按¶
文讀則一同之地有九萬夫當得九川而川澮溝洫不¶
幾太多歟匠人云井間有溝成間有洫同間有澮若按¶
文讀則一同之地惟有一澮不幾太少歟鄭氏求其說¶
而不得註遂人則曰此鄉遂法以千夫萬夫為制注匠¶
<pb:KR3k0043_WYG_019-21b>¶
人則曰此畿内之采地制井田異於鄉遂及公邑尋考¶
鄭意以二處不同故謂鄉遂制田不用井畫惟以夫地¶
為溝洫法采地制田則以田畫而為井田法是以遂人¶
匠人制田之法分而為二矣求之於經則無明文詳考¶
匠人遂人所載溝洫制度無不相合何用立為異説分¶
制田而為二但講求周禮者未精耳今畫為圖以示之¶
匠人之制舉大槩而言遂人之制舉一端而言無不合¶
者一成之地九百夫一孔一井井中有一溝直一列九¶
<pb:KR3k0043_WYG_019-22a>¶
九井計九箇溝横通一洫(直/)是十夫之地有一¶
溝百夫之地有一洫九百夫之地有九洫而為¶
一成之地若一同之地有百成九萬夫一孔為¶
一成中有九洫(直/)横一列九十成計九十洫直¶
通一大澮(横/)横九澮而兩川周其外是謂九萬¶
夫之地合而言之成間有洫是一成有九洫同¶
間有澮是一同有九澮匠人遂人之制無不相¶
合周家井田之法通行於天下未嘗有鄉遂采¶
<pb:KR3k0043_WYG_019-22b>¶
地之異但遂人以一直言之故曰以逹於畿匠人¶
以四方言之故止一同耳而溝洫井田之制未嘗¶
有異也¶
　周禮得此段打破采地制井田異於鄉遂及公¶
　邑之疑然後周禮得為全書至出賦法又當以¶
　貢助徹為正¶
　　　讀法辨¶
周禮五家為比(有長/)五比為閭(二十五家/有一胥)四閭為¶
<pb:KR3k0043_WYG_019-23a>¶
族(百家/有師)五族為黨(五百家/有正)五黨為州(二千五百/家有長)五¶
州為鄉(一萬二千五/百家有大夫)州長毎歲屬民讀法者四黨¶
正讀法者七族師讀法者十四閭胥讀法者無數¶
(州長正月之吉各率其民讀法若以歲時祭祀州/社則屬其民讀法亦如之黨正四時孟月之吉屬)¶
(民讀邦法春秋祭禜亦如之正歲屬民讀法及大/比亦如之族師月吉則屬民讀邦法春秋祭酺亦)¶
(如之閭胥掌春秋之祭祀役政/䘮紀之數聚衆庶既比則讀法)或者以為是日讀¶
法既於州長又於黨正又於閭胥族師且將奔走¶
而不暇不知何以措置予謂此法亦易曉如正月¶
<pb:KR3k0043_WYG_019-23b>¶
之吉讀法州長黨正族師咸預焉至四孟吉日讀¶
法則族師黨正預焉州長不預到毎月讀法惟族¶
師職耳此註所謂彌親民者其教亦彌數正如今¶
之勸農守倅令佐皆預焉其職各帶勸農二字不¶
必謂之更來迭徃也¶
　　　牛耕耦耕辨(三代井田/未用牛耕)¶
嘗謂古人末作者少而天下有惰農後世末作者多而¶
天下無惰農豈古今人情相反耶抑時勢使之然耶説¶
<pb:KR3k0043_WYG_019-24a>¶
者謂古者之田出于公故人人得以自耕而天下有惰¶
農後世之田出于私貧者無可耕之地故天下無惰農¶
此説固然也然又有一説盖古之耕也以耦耦則二人¶
併力以發一耜此古人之所以有惰農也今之耕也以¶
牛牛則用力少而耕倍此後世之所以無惰農也求之¶
六經古牛惟以服車不用於耕書曰肇牽車牛逺服賈¶
又曰放牛于桃林之野易曰服牛乗馬詩曰皖彼牽牛¶
不以服箱皆以服車為言否則用以祭祀而已周禮牛¶
<pb:KR3k0043_WYG_019-24b>¶
人之職供享牛膳牛犒牛兵車之牛而已又否則如田¶
單之縱火齊王之釁鐘而已以牛為耕秦漢之上未之¶
前聞也禹式耦耕月令季冬令民計耦耕事語曰長沮¶
桀溺耦而耕皆兩人併力以發一耜此三代井田之制¶
不用牛耕明矣史稱趙過始教民牛耕牛耕之利自趙¶
過代田始前乎此者晁錯募民耕實塞下廬舍蒺藜之¶
具靡不備後乎此者充國上屯田簿器用橋亭之物無¶
不詳獨不以牛為急者盖牛耕之利未聞也嗚呼三代¶
<pb:KR3k0043_WYG_019-25a>¶
井田之制行而天下有惰農後世阡陌之法行而天下¶
無惰農其教牛耕之力歟不可以不辨¶
　　　周禮考(辨諸儒/疑周禮)　　　　　　王　炎¶
周官六典周公經治之法也秦人舉竹簡以畀炎火漢¶
興諸儒掇拾於煨燼藏於巖穴之間其書已亡而幸存¶
漢既除挾書之律武帝時六典始出帝不以為善作十¶
論七難以排之藏於秘府不立於學官其書雖存如亡¶
夫天下之治不可無法猶之為圓必以規為方必以矩¶
<pb:KR3k0043_WYG_019-25b>¶
為平直必以準繩六典之書備焉武帝之志欲馳騖於¶
規矩準繩之外雖四代之書且以為樸學而弗好其於¶
周禮何有立論排之宜矣東都諸儒知有周禮而其説¶
不同以為戰國隂謀之書者何休也以為周公致太平¶
之迹者鄭康成也六官所掌綱正而目舉井井有條而¶
詆之以為戰國之隂謀休謬矣而康成以為致太平之¶
迹其説亦未然也治法至太平大備而所以致太平者¶
不專係於法之詳也周公輔政管蔡流言不安於朝而¶
<pb:KR3k0043_WYG_019-26a>¶
之東都及鴟鴞之詩作金縢之書啓然後成王逆公以¶
歸既歸之後伐管蔡作洛邑遷殷民管蔡既平殷民既¶
遷洛邑既成公則歸政於成王矣當歸政之時成王莅¶
政之初淮夷猶未定也而况公未歸政管蔡未平殷民¶
未遷洛邑未成雖有六典安得盡舉而行之成王即政¶
巡侯甸伐淮夷中外無事還歸在豐作周官之書以戒¶
飭卿士大夫則周公之經制盖施行於此時吾是以知¶
六典之法至太平而後備非用六典能致太平也夫為¶
<pb:KR3k0043_WYG_019-26b>¶
治有定法天下無定時時異則法異雖堯舜禹相受以¶
道法亦不能無損益也分畫九州堯之制也至舜則析¶
為十有二州分命羲和堯之制也至夏則羲和合為一¶
官聖人察人情觀世變立法經治雖不可變亦不可泥¶
古此周公之意也而讀周禮者至今不能無疑王畿不¶
可以方千里也五服不可以分為九也三等之國不可¶
析之以為五也井田之制積同為成積丘為縣都内外¶
不容異制也或者見其可疑則曰周禮非周公之全書¶
<pb:KR3k0043_WYG_019-27a>¶
盖漢儒以意易之者多矣漢儒之言周禮誠不能無失¶
然亦不敢遽變其意也考之於經見其可疑舉而歸罪¶
於漢儒豈得為至論哉且夫禹之五服服五百里各指¶
一面言之故東西相距而為五千周之九服方五百里¶
則以其方廣言之東西相距其地亦止於五千又何斥¶
大封域之有且梁州之地職方所無周公豈不能復先¶
王之故土而治之然而不在封域之内者務廣德不務¶
廣地可知矣言其斥大封域而為九服考之不詳之故¶
<pb:KR3k0043_WYG_019-27b>¶
也周之洛邑雖曰天地之中北近大河東西長而南北¶
狹不可以規方千里然温在今之河北洛陽在今之河¶
東皆畿内地不以河為限也若曰洛在河南不能規方¶
千里則商人之都在河北涯邦畿千里何以見於商頌¶
則言千里王畿之非實者亦考之不詳之故也井田之¶
法凡九夫為井皆以成田言之溝洫道塗不與焉内而¶
鄉遂外而縣都其法一也然在鄉遂則自一井積之方¶
十里為成又自一成積之方百里為同所以言鄉遂授¶
<pb:KR3k0043_WYG_019-28a>¶
田之數也在家邑則自一井積而為邑為邱為甸四甸¶
為縣四縣為都所以定公卿之采地也鄭康成不察内¶
之成同外之邑都皆自一井積之見其廣狹不同而以¶
為井田異制又為之説曰一甸之地旁加一里以為成¶
一都之地旁加十里而為同此康成之悞有以汨經之¶
文而遂與先王井田之制不應内外異法此又考之不¶
詳之過也若三等之國分為五等則周公之意盖逆慮¶
世變而求有以制之也唐虞之世天下號為萬國然强¶
<pb:KR3k0043_WYG_019-28b>¶
則肆弱則屈敵則争於是迭相兼幷至周之初宇内不¶
過千八百國則向之萬國社稷丘&ZX-111aee;十七八矣周公於¶
是欲分而為五等自公以下所食之地少附庸之國多¶
欲其以大比小以小事大庶幾可以小大相維然必建¶
邦國之時方定其地初非取先王已制之國盡從而更¶
張之也盖周公雖定六官之制亦度時措之宜而行之¶
盖有定其制而未行者矣亦有已行之後世隨時而變¶
者矣定鼎郟鄏謂之建國以為民極然成康未嘗都洛¶
<pb:KR3k0043_WYG_019-29a>¶
幽王之敗周始東徙此所謂定其制而未行者三等之¶
國分為五等法雖立而未行亦此意也五刑之罪二千¶
五百穆王變為祥刑凡三千條穆王去成王未逺也然¶
不用周公之法吕刑一書夫子盖有取焉此所謂後世¶
隨時而變者也若曰徙封數大國則諸侯盡擾司徒之¶
制言封國不言徙國以封為徙此又考之不詳之過也¶
雖然前輩之所疑者吾固推經意而辨之矣周禮猶有¶
可疑者先儒盖未之疑也祀昊天上帝則服大裘而冕¶
<pb:KR3k0043_WYG_019-29b>¶
祀五帝亦如之且祀昊天於南至服裘為宜祀黄帝於¶
季夏盛暑之月而亦服裘可乎王搢大圭又執鎮圭以¶
朝日以考工記考之大圭其長三尺杼上終葵首鄭康¶
成謂玉方一寸其重一斤若圭三尺其博二寸有半其¶
厚四分則其重殆三十斤而王能搢之乎王乗玉輅建¶
太常維者六人服皆衮冕夫衮冕王與上公之服也維¶
太常者徒行車後乃亦衣龍衮與王同服不幾於尊卑¶
無辨乎太宰六官之長也其屬六十而内小臣寺人九¶
<pb:KR3k0043_WYG_019-30a>¶
嬪世婦女御之職皆與焉以天子之政卿而宦寺宫妾¶
悉為之屬不已䙝乎天官既有世婦春官又有世婦且¶
曰每宫卿二人謂之婦則不得以為卿鄭康成乃曰如¶
漢有長秋亦以士人居之夫士人為卿則又不得謂之¶
婦矣且王后六宫而天子六卿若宫有二卿則卿十有¶
二人何其數之多耶周禮一書今學者所傳康成之訓¶
釋也則康成可謂有功於周禮矣雖然六官之制度以¶
康成而傳亦以康成而晦盖康成之於經一則以緯説¶
<pb:KR3k0043_WYG_019-30b>¶
汨之一則以臆説汨之是以周公之典其意不得不晦¶
也周公之典既晦是以學者不得不疑也前輩之所疑¶
者不揆其僣而釋之吾之所疑則世未有辨之者後必¶
有能辨之者矣故表其説以待來者考正焉¶
　　　論陳君舉周禮説　　　　　朱　熹¶
朱子語録曰陳君舉推周官制度亦稍詳然亦有杜撰¶
錯説處如云冡宰之職不特朝廷之事凢内而天子飲¶
食服御宫掖之事無不畢管盖冡宰以道詔王格君心¶
<pb:KR3k0043_WYG_019-31a>¶
之非所以如此固是但云主客行人之官合屬春官宗¶
伯而乃掌于司冦宗伯典禮司冦典刑土地疆域之事¶
合掌于司空乃掌于司馬盖周家設六官互相檢制之¶
意此大不然何聖人不以君子長者之道待其臣既任¶
之而復疑之耶或問如何曰賔客屬秋官者盖諸侯朝¶
覲會同之禮既畢則降而肉袒請刑司冦主刑故以屬¶
之有威懐諸侯之意夏官掌諸侯土地封疆如職方皆¶
為夏官盖諸侯有變則六師移之所以屬之司馬也或¶
<pb:KR3k0043_WYG_019-31b>¶
問冬官司空掌何事曰次地是管土田之事盖司馬職¶
方氏存其疆宇之定制至于申畫井田創制纎悉必屬¶
于司空而今亡矣¶
　　　太宰兼統六卿　　　　　　集　說(後同/)¶
東萊曰成周之制三百六十屬聴命於六卿六卿聴命¶
於冡宰冡宰實三公兼之渙散分職之中又有比附聨¶
屬之勢自今職職而考之太史内史掌六典八法八則¶
八柄之貳春官之屬也而典法之政則在於太宰太僕¶
<pb:KR3k0043_WYG_019-32a>¶
掌諸侯之復逆小臣掌三公孤卿之復逆御僕掌羣吏¶
之逆及庶民之復夏官之屬也而臣民之總則掌於宰¶
夫司士掌朝儀之位夏官之屬而治朝之位宰夫掌之¶
泉府廩人倉人掌財用地官之屬也貨賄之出入大府¶
掌之内外朝之冗食地官藳人之職也而宫正内宰則¶
又均其稍食王朝之服飾春官司服之職也而内司服¶
至屨人則又掌其服飾之用自宰夫之下夏采之上六¶
十官之内三百六十官之職錯綜而互見焉並建六典¶
<pb:KR3k0043_WYG_019-32b>¶
並行六卿天下萬事凡有關於理亂安危之大者則無¶
不翕然在其掌握中也豈古者三公無官惟與天子坐¶
而論道故設六卿以分主六典而三公實統之三公既¶
兼冡宰則六卿之六典非冡宰而誰建耶此事權之所¶
以一而周家所以無多門之政¶
　　　冡宰下兼六卿事統内外¶
官制曰天下之治最患乎體統之不正使上下無以相¶
臨人主之無所顧忌也夫大臣之權分裂四出而不在¶
<pb:KR3k0043_WYG_019-33a>¶
已百官有司隨所寵幸而迭用事人主意向所在群臣¶
覘影而疾趨之而為大臣者反低囬畏忌以取容是無¶
體統之為也體統既失大綱小紀始壊散而不可收拾¶
尊名重分始顛倒而不相禁制髙爵厚禄始輕濫而不¶
復顧惜當是時也上下無以相臨而至於相陵人主不¶
惟無顧忌而至於有輕殺大臣之禍天下之多事而治¶
道之日不隆其源流盖如此若昔大臣非不知論道經¶
邦之任職重而業鉅要不必親群有司之細務而設官¶
<pb:KR3k0043_WYG_019-33b>¶
分職之際必權利害而擇本末焉一職一事茍有關於¶
國家之理亂而係於人主之心術者則翕然皆在於掌¶
握之中使之比附聨絡受制於已非厚集權勢以自尊¶
也體統之所在大臣不以為嫌而人主不以為專也每¶
讀天官治典而博觀六十官之職事未嘗不深嘆古人¶
智慮之深長而治道之有本也盖三公之尊下攝冡宰¶
之職冡宰之尊下兼六卿之事天下萬務無所不統而¶
王朝之上内外朝廷之臣關節脉理猶為相應有如出¶
<pb:KR3k0043_WYG_019-34a>¶
納之要職宿衛之親人奉供之近習玉府財用之司存¶
宫中使令之嬖宻凢其布列於王宫之内外而迫近於¶
人主之左右者一舉而盡屬之冡宰焉夫是以群士大¶
夫之職業有所統而不敢自恣人主之心術有所礙而¶
不敢自私紀綱不散名分不易爵禄不輕而左右前後¶
之人侍御僕從之事宴安玩狎之際無敢蠱壊人主之¶
心術而侵竊大臣之權柄者體統之正孰大於此悲夫¶
後世之人不識此道也奪大臣之權而授之群臣散天¶
<pb:KR3k0043_WYG_019-34b>¶
官之屬而歸之百官出内廷之士大夫而置之外廷儒¶
者又從而助之曰天子大臣當不屑於細務則又從而¶
削奪之使之擁虚名於百官之上而為大臣者亦拱手¶
清談而不事事矣自漢以來變故備矣上不得以&ZX-111dd6;其¶
下外不得以制於内人主惟意所欲為而小人惟利是¶
視君臣上下相與快意於法度之外而亂萌禍基四面¶
併起而天下已不可為矣故自出納之要職不領於大¶
臣也而宰夫之官遂去為中書尚書之任中書尚書迭¶
<pb:KR3k0043_WYG_019-35a>¶
用事而霍光之權重恭顯之事起尚書中書之形成矣¶
自宿衛之親人不領於大臣也而宫正宫伯之官遂去¶
為光禄衛尉之任光禄勲之屬日益親而門下遂為省¶
加官遂為司侍中遂為宰夫矣自供奉之近習不領於¶
大臣也而膳夫而下掌次而上遂去為少府太常之任¶
比其極也闗内侯騎都尉之爵至及於烹庖樂工醫師¶
之職至鳴玉而曳組門下太僕之司至又分為殿中省¶
為内諸司使矣以至玉府財用之司既非大臣之所與¶
<pb:KR3k0043_WYG_019-35b>¶
聞則房闥有制政之漸妃妾起巫詛之風閽寺擅廢立¶
之權夫誰得而制之嗟夫宿衛非小人也飲膳烹庖酒¶
漿醯醢非㣲物也掃灑縫染非賤職也而幄帟次舎非¶
細事也大臣制其權則小臣不得專其事天子不得快¶
其私周公深見逺識後世弗念厥紹而横流至是是則¶
可恨也而究論其所自則始於陳平之自棄其權而武¶
帝習見其事而遂舉其權而授之群臣有司上下相臨¶
之勢自是解散而不可復合矣方文帝以刑獄問陳平¶
<pb:KR3k0043_WYG_019-36a>¶
而顧以為得宰相之體而不知宰相之無權盖始於此¶
夫錢榖之出入决獄之多寡國家之本而生民之命也¶
宰相不與聞而顧使天子責之廷尉責之内史則凢九¶
卿中二千䂖之事豈復與聞耶夫天下之事宰相不與¶
聞而歸之天子天子不能察而歸之左右近習之人國¶
欲治可得乎而顧曰上佐天子理隂陽下遂萬物之宜¶
託此以為宰相職業是亦清談不事事之異名耳自是¶
以後郡國上計得自達於天子天下大柄盡歸尚書武¶
<pb:KR3k0043_WYG_019-36b>¶
帝又以中大夫侍中視丞相為外朝而内朝之事宰相¶
不得聞矣九卿更進用事事不决於丞相而外廷之事¶
宰相又不得聞矣吏九百石以上調於尚書而天下之¶
事宰相不得聞矣文墨小技之事一言之合意立取榮¶
寵為天子私人氣燄方張言聴計從而宰相大臣反被¶
屈辱摧折入則横議於内出則專行於外大臣之無權¶
而小臣之横至此此豈復有紀綱名分也哉其後丙吉¶
相宣帝於中興之日而御史大夫不得亢禮似稍知重¶
<pb:KR3k0043_WYG_019-37a>¶
大臣之權矣而尚書决事諸將軍猶領之而中書宦者¶
遂乗間而用事至於四曹之置自宰相而下悉闗其中¶
而尚書中書始表裏為姦矣究論至此則天官一屬横¶
流紛錯無復上下之名分外内之統攝其所由來乆矣¶
後世如欲復古以為治要當自周官始欲復周官要當¶
自宰相始則體統正而天下之事可以次而舉矣¶
　　　冡宰一官後世分而為六¶
官制曰冡宰之職自漢以來分裂四出不可收拾宰夫¶
<pb:KR3k0043_WYG_019-37b>¶
之職分而為尚書中書後來收拾不得遂為尚書中書¶
省(按宰夫之職叙群吏之治以待賔客之令群臣之復/萬民之逆夫太僕傳令於宰夫宰夫日夕親近於天)¶
(子屬於冡宰所以外領章奏内宣勑誥此即是漢尚書/職事也然兩漢尚書其見於表志皆屬於少府何哉秦)¶
(時少府遣吏四人在殿中主發文書號曰尚書漢則因/之縁漢時宰相御史大夫在外不可至内庭遂亦置尚)¶
(書居中主公卿四方章奏自武帝逰宴内庭不出遂罷/尚書官而用宦者主中書為中書謁者令以平尚書事)¶
(天下事盡歸中書至武帝之末霍光以大司馬大將軍/領尚書事尚書權甚重宣帝魏相因許伯白去副封以)¶
(防壅蔽當是時尚書之權復歸中書自是以後雖甞置/領尚書事之官而中書實執其權成帝罷中書宦者皆)¶
(復置尚書尚書之權至於此而復重矣東漢之世遂省/中謁者令官而尚書之官則如西漢之舊而稍廣其曺)¶
<pb:KR3k0043_WYG_019-38a>¶
醫師至獸醫分入太常亦入少府自太府而下至掌皮¶
内一項則分入少府外一項則分入大司農(按少府一/項官自秦)¶
(有之當時何故置此官正縁周時冡宰制國用及是人/主飲膳衣服宫中合用等物既闗由於太府而冡宰又)¶
(皆得以撙節之人主不得自由故秦以山澤陂池之入/自做天子禁錢令置少府東漢光武時將少府禁錢改)¶
(屬司農自好何故都做不行只縁少府許多官司合有/内庭支用處只取之大司農大司農不能盡應其求所)¶
(以桓靈之君常嘆天子無私財於是開鴻都賣爵後園/自為私庫使宦者掌之章和以後宦者稍廣無有能制)¶
(之者齊梁以來少府許多官遂改屬門下省焬帝時又/分門下太僕二司取殿内監名以為殿内省一項既在)¶
(内庭外庭更無縁得知此/是太宰第三項官出去矣)自内宰至司服以下凢宫中¶
<pb:KR3k0043_WYG_019-38b>¶
使令之人分入大長秋只冡宰一官自分而為六矣(按/西)¶
(漢百官表曰詹事秦官掌皇后太子屬有家丞率更家/令等漢成帝鴻嘉三年省詹事官并屬大長秋大長秋)¶
(皇后卿也本名將行景帝更為大長秋或用士/人或用宦者職掌奉宣中宫命中宫出則從)到得¶
本朝則自膳夫庖人而下盡收入御前供奉官自¶
醫師食醫而下盡收入御藥院自宫人掌舍而下盡収¶
入修内司自玉府内府而下盡收入内藏庫大抵先王¶
所以親近士大夫在宫中者自漢晉以來稍稍出在外¶
至天子服食之掌於外朝者稍稍在内以周禮通典攷¶
<pb:KR3k0043_WYG_019-39a>¶
之大畧可見矣¶
　　　内外論　　　　　　　　　鄭伯謙¶
或問周官之制内外庭固一體矣繼周如漢其制亦嘗¶
有近於周者乎曰豈惟漢近於周雖秦亦然秦人變古¶
不道無復先生之舊制然至於内外之相屬其事則猶¶
有可言者外之九卿如少府猶得置尚書在内主發文¶
書而掌奏下諸事外之三公如御史大夫猶得置中丞¶
在内受公卿奏事而舉劾案章又外之三十六郡如監¶
<pb:KR3k0043_WYG_019-39b>¶
郡者皆是御史之屬為之猶得以天下之利害徑達於¶
御史大夫而大夫徑達於天子漢興惟監郡之制變為¶
部刺史若夫少府之尚書御史之中丞則一切因秦之¶
舊而不改非因秦也盖因周也尚書中丞非周制而曰¶
因周何哉秦人雖變周之名而未嘗變周之意漢亦惟¶
存周之意而不暇復周之名以百官公卿表觀之少府¶
屬官自尚書而下有符節太醫太官湯官有東西織室¶
有胞人三長丞有上林十池監以至中書謁者黄門鈎¶
<pb:KR3k0043_WYG_019-40a>¶
盾尚方御府永巷内者宦者皆屬於少府又復以私府¶
永巷倉廐祠祀食官宦官分屬於大長秋御史大夫屬¶
官有兩丞一曰中丞在殿中蘭臺掌圖籍秘書權尊勢¶
重與人主親近事下中丞則中丞白之大夫大夫白之¶
丞相是中丞在内丞相御史在外外得以統内也内領¶
侍御史外督部刺史刺史掌奉詔例察州郡治狀黜陟¶
能否以六條問事而奏事復上於中丞是部刺史在外¶
中丞在内内得以統外也要之漢之官制三公九卿雖¶
<pb:KR3k0043_WYG_019-40b>¶
列職於外而皆有屬以在内以周官之遺意求之則丞¶
相猶太宰也御史大夫猶小宰也御史之中丞少府之¶
尚書猶宰夫也少府之下又有大長秋猶内宰也大長¶
秋屬少府少府中丞屬丞相御史是秦與漢之制皆近¶
於周之制也不特此也髙帝之世御史大夫周昌嘗燕¶
見奏事見髙帝擁戚&ZX-111b17;吕后之世審食其為相監宫中¶
如郎中令公卿百官皆因之以奏事武帝之世丞相公¶
孫𢎞亦得數宴見上或時不冠此雖非禮貌大臣之意¶
<pb:KR3k0043_WYG_019-41a>¶
然亦可以見其洞然無内外之限矣夫是以閹宦雖寵¶
丞相猶得以檄召而詰責而大長秋中常侍猶參用士¶
人而為之自武帝晩年宴逰内庭不出不復與士大夫¶
接用宦者主中書而典尚書之章奏尚書之官於是廢¶
矣既以中書居中而受事又置諸吏居中而舉法故當¶
時奏下諸事自中書逓送兩府自兩府下九卿自九卿¶
下郡國而不由中丞中丞之官於是不得居中制事而¶
内之侍御史外之部刺史併廢矣將軍列侯而下皆得¶
<pb:KR3k0043_WYG_019-41b>¶
加官而丞相御史獨不加名曰尊之而實疎外之於是¶
丞相御史無復有至内庭者矣末年以霍光為大司馬¶
而領尚書事宜若内外合為一然已非丞相職任儼然¶
號稱内朝而併奪丞相御史之權昌邑之廢丞相楊敞¶
不及與議不惟不得至内庭且不復預内庭之事矣夫¶
宦官典中書之任中丞無制事之權三公無加官之號¶
大將軍領尚書之職霍光告車千秋所謂令光治内君¶
侯治外内外朝判然如此此漢治之所由以盛衰也宣¶
<pb:KR3k0043_WYG_019-42a>¶
帝中興復遵漢初之制魏相為御史大夫外則遣丞相¶
掾吏案事郡國而不遣使内則奏封事而不經尚書去¶
副封而不令壅蔽加給事中而得宴見言事是以霍山¶
方秉樞機相乃訟言其過杜延年居中用事相乃列奏¶
其奸中外之政復合為一然猶未知復中丞之權元帝¶
以來石顯用事丞相之權復去而盡歸於尚書哀平之¶
際又歸外戚紀綱散壊内外不足以相統而西漢遂趨¶
於亡光武懲外戚之用事憤大臣之竊命於是取三公¶
<pb:KR3k0043_WYG_019-42b>¶
之官以為閒職而取尚書及中丞專委任之以為臺閣¶
之長以舉法歸中丞而以奏事歸尚書二官雖復用事¶
然疎外庭而親内庭矣捨大臣而近小臣矣置三公而¶
事歸臺閣矣變前世叅用士人之制而專任奴僕薫腐¶
之餘矣威靈之季御史之權盡移於尚書尚書之權又¶
移於宦官尚書宦官合為一黨而宰相疎隔於外御史¶
緘黙於内是以太尉楊秉奏侯覽而尚書召秉掾屬詰¶
之曰設官分職各有司存三公統外御史察内當是時¶
<pb:KR3k0043_WYG_019-43a>¶
也御史豈真得以察内耶事權之失已乆小人徒借察¶
内之名以自便耳盖自古外内之不相屬未有若東漢¶
之甚者也而其源實始於光武極其源而論之則又始¶
於武帝使武帝不改漢初之制以三公九卿在外而以¶
中丞尚書在内内外相屬而闗節脉理相應則漢之制¶
周官太宰之制也柰何快意於法度之外使内外事權¶
分裂四出而不專領於大臣其末流遂以若此極也盖¶
嘗觀之自出納之要職不領於大臣而宰夫之官遂去¶
<pb:KR3k0043_WYG_019-43b>¶
為尚書中書之任尚書中書迭用事而霍光之權重𢎞¶
恭䂖顯之事起尚書中書之形成矣自宿衛之親人不¶
領於大臣而宫正宫伯之官遂去為光禄勲之任光禄¶
勲之屬日益親而門下遂為省加官遂為司侍中遂為¶
宰相矣自供奉之近習不領於大臣而膳夫而下掌次¶
而上遂去為少府太常之任比其極也門下太僕之司¶
又分為殿中省為内諸司使矣以至玉府財用之司既¶
非大臣之所與聞則漢鴻都之賣爵唐瓊林大盈之名¶
<pb:KR3k0043_WYG_019-44a>¶
庫夫誰得而撿之女寵近習之嬖既非大臣之所與聞¶
則母后臨政下令不出房闥國命寄之刑人或享專土¶
之封夫誰得而制之此其源皆起於武帝是以其流至¶
於不可救其禍反生於殺戮大臣而無顧忌之心事權¶
之不合於一此宜太宰之所拳拳而小宰宰夫之所以¶
佐太宰而兼掌其事也兼則治散則亂合則盛離則衰¶
自三代以下其治亂盛衰之變凡幾見矣見其變而復¶
周官以救之此為治之大原¶
<pb:KR3k0043_WYG_019-44b>¶
　集説云成周官制内外一體漢初猶得相統自武帝¶
　後始不相聮屬而東漢為尤甚¶
　　　宰夫　　　　　　　　　　王應電¶
命令者王所以操御天下之大柄也一有所移則徳意¶
不得施威福自下出而簒弑之禍作矣復逆者王所以¶
通達天下之大機也一有所塞則過失不得聞下情無¶
由達而亂亡之基生矣稽之虞書舜命龍曰汝作納言¶
夙夜出納朕命唯允此主傳命令于外弗當則納之也¶
<pb:KR3k0043_WYG_019-45a>¶
又曰工以納言時而颺之格則承之庸之否則威之此¶
主達復逆于上善則納之也唐虞事簡二者總為一官¶
而名之曰納言初命龍而後典工故各舉一事言之耳¶
嘗合周制而論之凡王有命令太宰詔之然後命内外¶
史書之内史覆審以法因而獻可替否龍作納言夙夜¶
出納朕命唯允後世中書不肯草制是也内外史草制¶
畢下太僕小臣傳達於外善則行之審有弗當復得駁¶
正故曰出入王之大命若後世封還詔書是也凢臣下¶
<pb:KR3k0043_WYG_019-45b>¶
之有復逆者大僕主諸侯小臣主三公孤卿御僕主羣¶
吏庶民在外分接為之傳達其善其惡得以司馬之法¶
正之矣宰夫以叙進其治則又得以治朝之法紏之矣¶
内史掌叙事之法受納訪又得以太史之典攷之矣大¶
事内史引以白王與之荅聞使得獻言自盡冡宰從而¶
賛之小治則宰夫白于冡宰冡宰自聴之而御史賛之¶
虞書工以納言時而颺之是也盖周人制備故在于王¶
所與夫親民而在外者既有所分而命有内外大小臣¶
<pb:KR3k0043_WYG_019-46a>¶
下有尊卑又各有所屬故與有虞小異者以此愚因是¶
而有以知周官之善矣盖太宰主賛王治矣然可以詔¶
王而不敢與也内史主代王言矣然可以書而不得行¶
也必夏官之大僕小臣而後得以傳達之掌之者非一¶
官王之命令寧有下移之患哉秋官朝士掌達窮民矣¶
太僕小臣御僕掌諸侯諸臣萬民之復逆矣而又有内¶
史掌敘事之法以受之宰夫掌敘群吏之治以待之受¶
之者非一人下之復逆豈有壅蔽之患哉沿草傳曰夷¶
<pb:KR3k0043_WYG_019-46b>¶
攷歴代納言之職秦漢散為尚書魏晉為中書門下以¶
侵奪宰相之權者也由人主疏逺輔臣退與左右親信¶
議政號曰内相故有天子私人其始亦内史之職而其¶
後遂建為三省宰相之官名實俱紊矣嘗參諸古今而¶
斷曰王疑冡宰則内史重疑内史則宦官重自古宦官¶
禍天下皆先竊宰夫之權得居中承受章奏而後傾宰¶
相之權又竊内史之柄典國樞機以至廢置天子在其¶
掌握可不謹哉夫人主親覽章奏則勞宰相專决則僣¶
<pb:KR3k0043_WYG_019-47a>¶
謂宜立為大公至正之法凡有章奏宰夫㸔詳各盡所¶
見呈白小宰以及太宰然後進呈于天子謀謨既定命¶
内史宣行之則天下之治出于一體統正而朝廷尊矣¶
　　　太宰詔王　　　　　　　　鄭伯謙(後同/)¶
或問太宰主群吏司徒主萬民而吏民之事太宰又得¶
以兼行之天下萬務無不在掌握中而八柄馭臣八統¶
馭民太宰必以詔王何也曰凡邦之小治則冡宰聴之¶
柄謂權柄之大也統謂統御之大也出乎法令之外而¶
<pb:KR3k0043_WYG_019-47b>¶
行乎操縱闔闢之間是非人臣之所得為也盖聖人之¶
道有經有權經者法之常而權者法之變使聖人之為¶
天下一切聴於法而無操縱闔闢之權以變通之則吾¶
之爵禄生殺有時而窮而人情取必之餘亦有時而玩¶
是非可常之道也故自八柄而言之有德者宜貴也或¶
無爵而未貴有功者宜富也或無禄而未富非所可予¶
而有私恩之施以為幸非所可赦而有私義之免以為¶
福置之尊貴而使自愛奪其榮富而使貧窶罪重於過¶
<pb:KR3k0043_WYG_019-48a>¶
而或止於廢過輕於罪而或抵於誅此皆人主之所用¶
以為聳動天下之具而不使人有自必之心者也自八¶
統而言之親故賔客固當敦敬而尊禮賢能勲貴固當¶
任使而保護然恃恩者常易驕恃才者常易傲而服勤¶
盡瘁之士亦不能無累日取貴之心今也親親未已而¶
賢賢繼之尊尊貴貴未已而下下繼之内朝序齒忽變¶
而序爵於外朝投壺燕射序賢或變而序官於宗廟不¶
拘於一而迭出於八此又人主之所用以為轉移變化¶
<pb:KR3k0043_WYG_019-48b>¶
之術而不使有自恃之心也施不測之恩用不測之威¶
我可以取必於人而人不可以取必於我使一世之人¶
皆有以犇走而畏慕而不得以邀持而固必暫出於我¶
而天下之人被之者鼓舞而喜慘怛而悲此豈非權柄¶
統御之大者乎太宰雖尊人臣也如使人臣而亦得以¶
擅權柄專統御擺落乎法令而雜用乎經權則繩墨廢¶
而法守亂末流之弊將至於蕩然自肆誣上行私之人¶
皆得藉口以專其欲矣周公所甚慮也其大者歸於王¶
<pb:KR3k0043_WYG_019-49a>¶
而其小者則守於冡宰其權而變者歸於王而其經而¶
常者則守於冡宰若内府供王之好賜予及冡宰之好¶
賜予此好賜予之常者也若司㑹以周知四國之治以¶
詔王及冡宰廢置此廢置之常者也若小宰之六敘以¶
正其位以置其食此禄位稍食之常者也若表記言周¶
人之親而不尊祭義言周人貴親而尚齒此親親之常¶
者也太宰守其常故其待百官萬民有一定之法人主¶
用其權故其疾速進退皆在我而百官萬民不得執法¶
<pb:KR3k0043_WYG_019-49b>¶
以要其君雖然權固人主之所得用也而必待太宰之¶
詔此亦慮其所終而稽其所弊矣君相之間相濟而相¶
維持者如此成王周公之世王朝之上所以無一官之¶
不盡其職而王畿之内所以無一民之不入於善也盖¶
天下之人見太宰必然之法則不敢以不自盡見人主¶
或然或不然之權則内不敢以自恃外不敢以自必激¶
昻振厲惟知自强於為善而已昔者嘗觀諸夏商與齊¶
魯之事則大異於周矣盖夏后氏先賞而後罰親而不¶
<pb:KR3k0043_WYG_019-50a>¶
尊其民之敝至於惷而愚喬而野朴而不文商人先罰¶
而後賞尊而不親其民之敝至於蕩而不靜勝而無耻¶
及太公治齊舉賢而尚功周公曰後世必有簒奪之臣¶
周公治魯親親而尊尊太公曰後世浸衰矣盖齊之所¶
為無以異於商而魯人之治則夏后氏之治者矣用必¶
然之賞用必然之罰必親親必尊尊必舉賢而尚功取¶
其一定者而固守之其末流至於此此宜周公之所懲¶
也為之定法以自守於其下使人主時用其意而操縱¶
<pb:KR3k0043_WYG_019-50b>¶
闔闢於其上上下相與出於必然不然之中然後可以¶
振厲人心於無窮¶
　　　太宰九兩繫民¶
或問九兩之中曰牧者君也曰長曰主曰吏者官也彼¶
其分君之職居民之上凡可以助君而得民者固其分¶
也有如師儒之間宗族朋友之際山林藪澤之豪豈嘗¶
有位於朝有禄於國者耶而均之曰得民與牧長主吏¶
並立而相參何也曰此先王防患之深意也夫千里王¶
<pb:KR3k0043_WYG_019-51a>¶
畿之外公侯而下伯子男而上其君皆牧伯也千里王¶
畿之内近而鄉遂逺而都鄙其官皆長吏也三等采地¶
之間卿之有邦縣公之有邦都其人皆主也牧伯皆有¶
分地則其地大有以服民公卿各有采地則其利入有¶
以得民長與吏雖有禄而無地然既食其禄則民亦有¶
以尊其貴既專其政則民亦有以悦其治蚩蚩之民其¶
聚必以類其分必以群不為之兩則渙散四出而其勢¶
不可合矣是以牧長主吏先王各使之繫其民而聴其¶
<pb:KR3k0043_WYG_019-51b>¶
兩不可縱也不聴其兩則其勢將至於渙散聴其兩而¶
從其得民他日有懐詐&ZX-111ba7;邪之諸侯傾側擾攘之士出¶
於其間則逆節之萌禍心之包藏其將何以制之先王¶
於是有師儒朋友宗族豪富之兩以參互於其間是九¶
者相與為兩而後邦國之民有所耦合有所耦合而後¶
有相訓相保相及相共相利相安之道昔者孔子孟子¶
以布衣匹夫而衣冠禮樂足以師表一世其門人弟子¶
不逺數千里而從之雖饑寒流落濵於死而不去此師¶
<pb:KR3k0043_WYG_019-52a>¶
以道得民也庚桑子居乎畏壘而畏壘之人相與尸而¶
祝之社而稷之陽城居於晉之鄙晉之鄙人薫其德而¶
善良者幾千人此儒以道得民也商之七族宋戴武莊¶
之族齊諸田楚懐屈率以强宗大族更相維持繫屬人¶
心若漢郭觧之遊俠輕財重義出萬死一生以救人之¶
急而任之事則民心爭慕而惟恐或後蜀卓氏孔氏程¶
鄭刁間之徒占山林藪澤之利殖貨累鉅萬而富比封¶
君隠民皆取食焉此三者以族以任以富而得民也九¶
<pb:KR3k0043_WYG_019-52b>¶
者各有以得民之心各有以聮民之族類相恱而相附¶
相制而相維持故彼動而此禁一萌則一揠先王經理¶
邦國之大意隠然可見於此後世王制不明是九者雖¶
未嘗不兼有而為治者不知也徒為之牧長為之主吏¶
而所謂師儒朋友富家大族未嘗過而問焉是以越雪¶
蜀日吠噬狂走上之人不以為意而師之得民者廢溺¶
冠騎項之餘俳優侏儒争以儒為戯而儒之得民者廢¶
禁㳺俠破黨伍而朋友之得民者廢誅鋤强宗遷徙大¶
<pb:KR3k0043_WYG_019-53a>¶
族嫉惡州縣之富室而宗族豪右之得民者又廢五者¶
盡廢而牧長主吏雖存又皆割人以自奉役人以自安¶
耳州縣之守令大抵以辦財賦為職而得民之道百郡¶
千邑無復一人經意矣秦漢以來牧長主吏之間如有¶
畨令呉芮南海尉佗才得江湖嶺海之人心遂起而王¶
其地魏其武安以招致賔客之勢而傾動天下呉王濞¶
擅山海之利賦不及民拊循招納而山東七國之變相¶
挺矣士不攷論後世之變而惟見太宰九兩繫民之說¶
<pb:KR3k0043_WYG_019-53b>¶
則孰知先王防患之意深¶
　　　府史胥徒　　　　　　　　衛　湜¶
六官府史胥徒只食一萬九千夫太平經國書或曰徒¶
即今之當直騶從也胥即今貼司也史即今掌文書者¶
府即今架閣主管守籍者以太宰一官論之自太宰至¶
宰夫卿一中大夫二下大夫四上士八中士十六下士¶
三十二官若是其衆只用徒百二十人不知如何用得¶
過了可以得一一使令何也又不知此項是何等人抑¶
<pb:KR3k0043_WYG_019-54a>¶
不知於何處發調耶抑更畨耶抑長充耶若發調則何¶
處而發調若禄食何處而取給其𨽻於官耶抑免其家¶
徭役耶抑不免耶詳考五官之屬合管卿幾人大夫幾¶
人上士中士下士幾人府史胥徒若干以周之時財賦¶
經費若此而官屬乃如是之多殆不免有冗官之患矣¶
故杜佑作通典亦云成周之官六萬三千六百七十五¶
員其廣若是多耶若一從其數則所入不足以供所費¶
設或不然缺一官而廢一事將又不可也曰府史胥徒¶
<pb:KR3k0043_WYG_019-54b>¶
盖九職中閒民無常職轉移執事者也以天官攷之凢¶
二千九百六人奄人閽人内豎等六十四人九嬪世婦¶
女御女祝女史女酒女漿女籩女醯女鹽女奚等共一¶
千一十六人總食禄者三千六百八十九人地官除山¶
虞川衡司闗司門等不可攷者尚三千餘人以天官為¶
準通以三千六百人為額不限以兼攝則六官凢一萬¶
九千八百人可賦田則給之田不可賦田則給之禄其¶
禄以百畆為差孟子曰下士與庶人在官者同禄禄足¶
<pb:KR3k0043_WYG_019-55a>¶
以代其耕也耕者之所獲一夫百畆百畆之糞上農夫¶
食九人至下食五人庶人在官者其禄以是為差則庶¶
人在官之禄凢五等也今通以百畆為限則食禄一萬¶
九千八百夫王畿千里之内提封百萬井十一以供稅¶
則所入無限而以一萬九千夫田之禄以給庶人在官¶
者何患不能足哉而况於兼權者乎又况闗市有稅山¶
林川澤有稅四方諸侯歳貢無限以之供郊廟賔客之¶
費盖甚優矣或者疑其不能給殆未深攷也何以言之¶
<pb:KR3k0043_WYG_019-55b>¶
百萬井之田為井九百萬夫井稅一夫則入於公者九¶
十萬夫除其山林城池苑囿三分之二則收田稅六萬¶
四千井為田五萬六千六百夫除其府史胥徒之食尚¶
餘三萬七千以下夫也¶
　　　冡宰都家　　　　　　　　王應電¶
都宗人都司馬方士朝大夫都則都士凡六官家亦如¶
之王畿千里之地公邑之外為家邑家邑之外為小都¶
大都天子不能自治之也大都則封王之親子弟及為¶
<pb:KR3k0043_WYG_019-56a>¶
三公采地小都則封王之次親子弟及為孤卿采地家¶
邑則封王之疏子弟及為大夫采地盖為王治之非若¶
諸侯之世國而與其地也夫挈百里之人民土地以付¶
之使操縱予奪之權盡歸之而不由于己萬一不得其¶
人寧免倒持太阿之病耶此都宗人等官之所由設也¶
祭祀名器禮之大經也于是有都宗人庶子兵馬國之¶
大柄也于是有都司馬法則者馭官之大權也于是有¶
都則司刑者民命之所闗也于是有方士治中者攷治¶
<pb:KR3k0043_WYG_019-56b>¶
之樞要也于是有都士家士至于王朝有令于都家都¶
家有治于王國不可以無統率也于是有朝大夫此六¶
官者皆列王朝之爵而任都家之事其治法一聴于王¶
官非若小事而其君長得以擅為此政教所以齊一其¶
廢置皆由於冡宰非若小吏而其君長得以專易此血¶
脉所以流通也六官唯朝大夫則取都家之士而專居¶
王朝其餘則以王國之士而各居其國使其臣正于宗¶
伯司馬司冦者也¶
<pb:KR3k0043_WYG_019-57a>¶
　¶
　¶
　¶
　¶
　¶
　¶
　¶
　¶
<pb:KR3k0043_WYG_019-57b>¶
　¶
　¶
　¶
　¶
　¶
　¶
　¶
　稗編卷十九¶
