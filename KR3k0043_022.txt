# -*- mode: mandoku-view; -*-
#+TITLE: 稗編
#+DATE: 2015-08-24 23:32:03.100680
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷二十二
<pb:KR3k0043_WYG_022-1a>¶
欽定四庫全書¶
　稗編卷二十二　　　　　明　唐順之　撰¶
　　禮經四¶
　　　禮記正義序　　　　　　　孔頴達¶
夫禮者經天緯地本之則太一之初原始要終體之乃¶
人情之欲夫人上資六氣下乘四序賦清濁以醇醨感¶
隂陽而遷變故曰人生而静天之性也感物而動性之¶
欲也喜怒哀樂之志於是乎生動静愛惡之心於是乎¶
<pb:KR3k0043_WYG_022-1b>¶
在精粹者雖復凝然不動浮躁者實亦無所不為是以¶
古先聖王鑒其若此欲保之以正直納之於徳義猶襄¶
陵之浸脩隄防以制之覂(方用/切)駕之馬設衘䇿以驅之¶
故乃上法圓象下㕘方載道之以徳齊之以禮然飛走¶
之倫皆有懐於嗜欲則鴻荒之世非無心於性情燔黍¶
則大享之濫觴土鼓乃雲門之拳石冠冕飾於軒初玉¶
帛朝於虞始夏商革命損益可知文武重光典章始備¶
洎乎姬旦負扆臨朝述曲禮以節威儀制周禮而經邦¶
<pb:KR3k0043_WYG_022-2a>¶
國禮者體也履也郁郁乎文哉三百三千於斯為盛綱¶
紀萬事彫琢六情譬彼日月照大明於寰宇類此松筠¶
負貞心於霜雪順之則宗祏固社稷寧君臣序朝廷正¶
逆之則紀綱廢政教煩隂陽錯於上人神怨於下故曰¶
人之所生禮為大也非禮無以事天地之神辨君臣長¶
幼之位是禮之時義大矣哉暨周昭王南征之後彛倫¶
漸壊彗星東出之際憲章遂泯夫子雖定禮正樂頹綱¶
暫理而國異家殊異端並作畫蛇之説文擅於縱横非¶
<pb:KR3k0043_WYG_022-2b>¶
馬之談辯離於堅白暨乎道䘮兩楹義乖四術上自游¶
夏之初下終秦漢之際其間岐塗詭説雖紛然競起而¶
餘風曩烈亦時或獨存是於博物通人知今温古考前¶
代之憲章㕘當時之得失乃以所見各記舊聞錯總鳩¶
聚以類相附禮記之目於是乎在去聖愈逺異端漸扇¶
故大小二戴共氏而分門王鄭兩家同經而異注爰從¶
晋宋逮于周隋其𫝊禮業者江左尤盛其為義䟽者南¶
人有賀循賀瑒庾蔚崔靈恩沈重宣皇甫侃等北人有¶
<pb:KR3k0043_WYG_022-3a>¶
徐道明李業興李寳鼎侯聰熊安等其見於世者唯皇¶
熊二家而已熊則違背本經多引外義猶之楚而北行¶
馬雖疾而去愈逺矣又欲釋經文唯聚難義猶治絲而¶
棼之手雖繁而絲益亂也皇氏雖章句詳正㣲稍繁廣¶
又既尊鄭氏乃時乖鄭義此是木落不歸其本狐死不¶
首其丘此皆二家之弊未為得也然以熊比皇皇氏勝¶
矣雖體例既别不可因循今奉勅刪理仍據皇氏以為¶
本其有不備以熊氏補焉必取文證詳悉義理精審翦¶
<pb:KR3k0043_WYG_022-3b>¶
其繁蕪撮其機要恐獨見膚淺不敢自専謹與中散大¶
夫守國子司業臣朱子奢賈公彦等對共量定至十六¶
年又奉勅與前修疏人及儒林郎守太學助教雲騎尉¶
臣周𤣥達等對勅使趙𢎞智覆更詳審為之正義凡成¶
七十卷庶能光賛大猷埀法後進故叙其意義列之云¶
爾¶
正義　夫禮者經天地理人倫本其所起在天地未分¶
之前故禮運云夫禮必本於太一是天地未分之前已¶
<pb:KR3k0043_WYG_022-4a>¶
有禮也禮者理也其用以治則與天地俱興故昭二十¶
六年左𫝊稱晏子云禮之可以為國也乆矣與天地並¶
但于時質畧物生則自然而有尊卑若羊羔跪乳鴻鴈¶
飛有行列豈由教之者哉是三才既判尊卑自然而有¶
但天地初分之後即應有君臣治國但年代綿逺無文¶
以言案易緯通卦驗云天皇之先與乾曜合元君有五¶
期輔有三名註云君之用事五行王亦有五期輔有三¶
名公卿大夫也又云遂皇始出握機矩註云遂皇謂遂¶
<pb:KR3k0043_WYG_022-4b>¶
人在伏犧前始王天下也矩法也言遂皇持斗機運轉¶
之法指天以施政教既云始王天下是尊卑之禮起於¶
遂皇也持斗星以施政教者即禮緯斗威儀云宫主君¶
商主臣角主父徴主子羽主夫少宫主婦少商主政是¶
法北斗而為七政七政之立是禮迹所興也鄭康成六¶
藝論云易者隂陽之象天地之所變化政教之所生自¶
人皇初起人皇即遂皇也既政教所生初起於遂皇則¶
七政是也六藝論又云遂皇之後歴六紀九十一代至¶
<pb:KR3k0043_WYG_022-5a>¶
伏犧始作十二言之教然則伏犧之時易道既彰則禮¶
事彌著案譙周古史考云有聖人以火徳王造作鑚燧¶
出火教民熟食人民大悦號曰遂人次有三姓乃至伏¶
犧制嫁娶以儷皮為禮作琴瑟以為樂又帝王世紀云¶
遂人氏没包犧氏代之以此言之則嫁娶嘉禮始於伏¶
犧也但古史考遂皇至於伏犧唯經三姓六藝論云歴¶
六紀九十一代其文不同未知孰是或於三姓而為九¶
十一代也案廣雅云一紀二十七萬六千年方叔機註¶
<pb:KR3k0043_WYG_022-5b>¶
六藝論云六紀者九頭紀五龍紀攝提紀合洛紀連通¶
紀序命紀凡六紀也九十一代者九頭一五龍五攝提¶
七十二合洛三連通六序命四凡九十一代也但伏犧¶
之前及伏犧之後年代參差所說不一緯候紛紜各相¶
乖背且復煩而無用今並畧之唯據六藝論之文及帝¶
王世紀以為説也案易繋辭云包犧氏没神農氏作案¶
帝王世紀云伏犧之後女媧氏亦風姓也女媧氏没次¶
有大庭氏栢皇氏中央氏栗陸氏驪連氏赫胥氏尊盧¶
<pb:KR3k0043_WYG_022-6a>¶
氏渾沌氏昊英氏有巢氏朱襄氏葛天氏隂康氏無懐¶
氏凡十五代皆襲伏犧之號然太𤣥以大庭氏是神農¶
之别號案封禪書無懐氏在伏犧之前今在伏犧之後¶
則世紀之文未可信用世紀又云神農始教天下種榖¶
故人號曰神農案禮運云夫禮之初始諸飲食燔黍捭¶
豚蕢桴而土鼓又明堂位云土鼓葦籥伊耆氏之樂又¶
郊特牲云伊耆氏始為蜡蜡即田祭與種榖相協土鼓¶
葦籥又與蕢桴土鼓相當故熊氏云伊耆氏即神農也¶
<pb:KR3k0043_WYG_022-6b>¶
既云始諸飲食致敬鬼神則祭祀吉禮起於神農也又¶
史記云黄帝與蚩尤戰於涿鹿則有軍禮也易繋辭黄¶
帝九事章云古者𦵏諸中野則有㓙禮也又論語撰考¶
云軒知地利九牧倡教既有九州之牧當有朝聘是賔¶
禮也若然自伏犧以後至黄帝吉㓙軍賔嘉五禮始具¶
皇氏云禮有三起禮理起扵太一禮事起於遂皇禮名¶
起於黄帝其禮理起於太一其義通也其禮事起於遂¶
皇禮名起於黄帝其義乖也且遂皇在伏犧之前禮運¶
<pb:KR3k0043_WYG_022-7a>¶
燔黍捭豚在伏犧之後何得以祭祀在遂皇之時其唐¶
堯則舜典云修五禮鄭康成以為公侯伯子男之禮又¶
云命伯夷典朕三禮五禮其文亦見經也案舜典云類¶
于上帝則吉禮也百姓如喪考妣則㓙禮也羣后四朝¶
則賔禮也舜征有苖則軍禮也嬪于虞則嘉禮也是舜¶
時五禮具備直云典朕三禮者據事天地與人為三禮¶
其實事天地唯吉禮也其餘四禮並人事兼之也案論¶
語云殷因於夏禮周因於殷禮則禮記總陳虞夏商周¶
<pb:KR3k0043_WYG_022-7b>¶
則是虞夏商周各有當代之禮則夏商亦有五禮鄭康¶
成註大宗伯唯云唐虞有三禮至周分為五禮不言夏¶
商者但書篇散亡夏商之禮絶滅無文以言故據周禮¶
有文者而言耳武王没後成王幼弱周公代之攝政六¶
年致太平述文王之徳而制禮也故洛誥云考朕昭子¶
刑乃單文祖徳又禮記明堂位云周公攝政六年制禮¶
作樂頒度量於天下但所制之禮則周官儀禮也鄭作¶
序云禮者體也履也統之於心曰體踐而行之曰履鄭¶
<pb:KR3k0043_WYG_022-8a>¶
知然者禮器云禮者體也祭義云禮者履此者也禮記¶
既有此釋故鄭依而用之禮雖合訓體履則周官為體¶
儀禮為履故鄭序又云然則三百三千雖混同為禮至¶
於並立俱陳則曰此經禮也此曲禮也或云此經文也¶
此威儀也是周禮儀禮有體履之别也所以周禮為體¶
者周禮是立治之本統之心體以齊正於物故為體賀¶
瑒云其體有二一是物體言萬物貴賤髙下小大文質¶
各有其體二曰禮體言聖人制法體此萬物使髙下貴¶
<pb:KR3k0043_WYG_022-8b>¶
賤各得其宜也其儀禮但明體之所行踐履之事物雖¶
萬體皆同一履履無兩義也于周之禮其文大備故論¶
語云周監於二代郁郁乎文哉吾從周也然周既禮道¶
大用何以老子云失道而後徳失徳而後仁失仁而後¶
義失義而後禮禮者忠信之薄道徳之華爭愚之始故¶
先師凖緯候之文以為三皇行道五帝行徳三王行仁¶
五霸行義若失義而後禮豈周之成康在五霸之後所¶
以不同者老子盛言道徳質素之事無為静黙之教故¶
<pb:KR3k0043_WYG_022-9a>¶
云此也禮為浮薄而施所以抑浮薄故云忠信之薄且¶
聖人之王天下道徳仁義及禮並藴于心但量時設教¶
道徳仁義及禮須用則行豈可三皇五帝之時全無仁¶
義禮也殷周之時全無道徳也老子意有所主不可據¶
之以難經也既周禮為體其周禮見於經籍其名異者¶
見有七處案孝經説云禮經三百一也禮器云經禮三¶
百二也中庸云禮儀三百三也春秋説云禮經三百四¶
也禮説云有正經三百五也周官外題謂為周禮六也¶
<pb:KR3k0043_WYG_022-9b>¶
漢書藝文志云周官經六篇七也七者皆云三百故知¶
俱是周官周官三百六十舉其大數而云三百也其儀¶
禮之别亦有七處而有五名一則孝經説春秋及中庸¶
竝云威儀三千二則禮器云曲禮三千三則禮説云動¶
儀三千四則謂為儀禮五則漢書藝文志謂儀禮為古¶
禮經凡此七處五名稱謂並承三百之下故知即儀禮¶
也所以三千者其履行周官五禮之别其事委曲條數¶
繁廣故有三千也非謂篇有三千但事之殊别有三千¶
<pb:KR3k0043_WYG_022-10a>¶
條耳或一篇一卷則有數條之事今行於世者唯十七¶
篇而已故漢書藝文志云漢初髙堂生傳禮十七篇是¶
也至武帝時河間獻王得古禮五十六篇獻王獻之又¶
六藝論云後得孔子壁中古文禮凡五十六篇其十七¶
篇與髙堂生所𫝊同而字多異其十七篇外則逸禮是¶
也周禮為本則聖人體之儀禮為末賢人履之故鄭序¶
云體之為聖履之為賢是也既周禮為本則重者在前¶
故宗伯序五禮以吉禮為上儀禮為末故輕者在前故¶
<pb:KR3k0043_WYG_022-10b>¶
儀禮先冠婚後喪祭故鄭序云二者或施而上或循而¶
下其周禮六藝論云周官壁中所得六篇漢書説河間¶
獻王開獻書之路得周官有五篇失其冬官一篇乃購¶
千金不得取考工記以補其闕漢書云得五篇六藝論¶
云得其六篇其文不同未知孰是其禮記之作出自孔¶
氏但正禮殘缺無復能明故范武子不識殽烝趙鞅及¶
魯君謂儀為禮至孔子没後七十二子之徒共撰所聞¶
以為此記或録舊禮之義或録變禮所由或兼記體履¶
<pb:KR3k0043_WYG_022-11a>¶
或雜序得失故編而録之以為記也中庸是子思伋所¶
作緇衣公孫尼子所撰鄭康成云月令吕不韋所修盧¶
植云王制為漢文時博士所録其餘衆篇皆如此例但¶
未能盡知所記之人也其周禮儀禮是禮記之書自漢¶
以後各有傳授鄭君六藝論云案漢書藝文志儒林𫝊¶
云𫝊禮者十三家唯髙堂生及五𫝊弟子戴徳戴聖名¶
在也又案儒林𫝊云漢興髙堂生𫝊禮十七篇而魯徐¶
生善為容孝文時徐生以容為禮官大夫瑕丘蕭奮以¶
<pb:KR3k0043_WYG_022-11b>¶
禮至淮陽太守孟卿東海人事蕭奮以授戴徳戴聖六¶
藝論云五𫝊弟子者熊氏云則髙堂生蕭奮孟卿后蒼¶
及戴徳戴聖為五也此所傳皆儀禮也六藝論云今禮¶
行於世者戴徳戴聖之學也又云戴徳傳記八十五篇¶
則大戴禮是也戴聖𫝊禮四十九篇則此禮記是也儒¶
林傳云大戴授琅邪徐氏小戴授梁人橋仁字季卿楊¶
榮字子孫仁為大鴻臚家世𫝊業其周官者始皇深惡¶
之至孝武帝時始開獻書之路既出於山巖屋壁復入¶
<pb:KR3k0043_WYG_022-12a>¶
祕府五家之儒莫得見焉至孝成時通人劉歆校理祕¶
書始得列序著于録畧為衆儒排棄歆獨識之知是周¶
公致太平之道河南緱氏杜子春永平初時能通其讀¶
鄭衆賈逵往授業焉其後馬融鄭𤣥之等各有授𫝊不¶
復繁言也¶
　　　禮記　　　　　　　　　　　馬端臨¶
禮記二十卷鄭𤣥注晁氏曰漢戴聖纂鄭康成注即所¶
謂小戴者也此書乃孔子没後七十子之徒所共録中¶
<pb:KR3k0043_WYG_022-12b>¶
庸孔伋作緇衣公孫尼子作王制漢文帝時博士作河¶
間獻王集而上之劉向校定二百五十篇大戴既刪八十¶
五篇小戴又刪四十六篇馬融傳其學又附月令明堂¶
位樂記三篇合四十九篇陳氏曰漢儒輯録前記固非一¶
家之言大抵駮而不純獨大學中庸為孔氏之正傳然初非¶
専為禮作也唐魏徵嘗以小戴禮綜彚不倫更作類禮¶
二十篇盖有以也夾漈鄭氏曰戴聖為九江太守行治¶
多不法何武為揚州刺史聖懼自免後為博士毀武於¶
<pb:KR3k0043_WYG_022-13a>¶
朝廷武聞之終不揚其惡而聖子賔客為盗繋廬江聖¶
自以子必死武平心决之卒得不死自是聖慚服武毎¶
奏事至京師聖未嘗不造門謝恩戴聖為禮家之宗身¶
為贓吏而子為賊徒可不監哉學者當先其言而已矣¶
朱子語録曰禮記有記宗廟朝廷説得逺後雜亂不切¶
於日用若欲觀禮須將禮記節出切於日用常行者如¶
玉藻内則曲禮少儀看學禮先看儀禮儀禮無全書其¶
全皆是講説如周禮王制是制度之書大學中庸是説¶
<pb:KR3k0043_WYG_022-13b>¶
理之書儒行樂記非聖人之書乃戰國賢士為之有許¶
順之者説人謂禮記是漢儒説恐不然漢儒最純者莫¶
如董仲舒仲舒之文最純者莫如三䇿何嘗有禮記中¶
説話來如樂記所謂天髙地下萬物散殊而禮制行矣¶
流而不息合同而化而樂興焉仲舒如何説得到這裏¶
想必古來流傳得此箇文字如此禮記有王肅注煞好¶
太史公樂書載樂記全文注家兼存得王鄭如陸農師¶
禮象陳用之禮書亦該博陳氏勝陸氏如後世禮樂全¶
<pb:KR3k0043_WYG_022-14a>¶
不足取但諸儒議禮頗有好處此不可廢當别類作一¶
書六朝人多精於此畢竟當時此學自専門名家朝廷¶
有禮事便用此等人議之鄭康成是箇好人考禮名數¶
大有功王肅議禮必反鄭𤣥¶
　　　禮以情為本　　　　　　　鄭　樵(後同/)¶
禮本於人情情生而禮随之古者民淳事簡禮制雖未¶
有然斯民不能無室家之情則冠婚之禮已萌乎其中¶
不能無交際之情則鄉射之禮已萌乎其中不能無追¶
<pb:KR3k0043_WYG_022-14b>¶
慕之情則喪祭之禮已萌乎其中自是已還日趨於文¶
燔黍捭豚足以盡相愛之禮矣必以為未足積而至于¶
籩豆鼎爼徐行後長足以盡相敬之禮矣必以為未足¶
積而至於賔主百拜其文非不盛也然即其真情而觀¶
之則籩豆鼎爼未必如燔黍捭豚相愛之厚也賔主百¶
拜未必如徐行後長相親之密也大抵禮有本有文情¶
者其本也享食之文揖遜拜跪其本則敬而已喪記之¶
文擗踊哭泣其本則哀而已祭禮之文裸獻酬酢其本¶
<pb:KR3k0043_WYG_022-15a>¶
則誠而已即其本而觀之日用三牲可以為養啜菽飲¶
水亦可以為養襲冐絞紟可以為𦵏歛手足形亦可以¶
為𦵏庭實旅百可以為享匏葉兎首亦可以為享區區¶
之文不患其不該也有其本而無其文尚可以義起有¶
其文而無其本則併與文俱廢矣何謂禮本情而已¶
　　　禮文損益辨¶
商周之興所以損益禮文者其説有三一以觀諸侯之¶
從違二以盛本朝之文物三以大先王之制度所謂觀¶
<pb:KR3k0043_WYG_022-15b>¶
諸侯之從違者商周之初與列國等夷耳一旦起而君¶
之其服與貳未可知也先王思有以一其心於是乎正¶
朔建丑者易而建子服色尚白者因而尚赤戎車乗翰¶
者服而乘騵播諸天下與之更始其果心服乎則必正¶
朔服色捨舊而從新詩所謂時邁其邦昊天其子之者¶
也其心不服乎則必正朔服色襲舊而不改王制所以¶
革制度衣服者為叛叛者君討之也所謂盛本朝之文¶
物者天下之民日趨于文方以臺門納陛為貴吾故以¶
<pb:KR3k0043_WYG_022-16a>¶
茅茨土階臨之方以干戈羽籥為羡吾欲以蕢桴土鼓¶
樂之勢有不可故因其罍樽著樽而加以犧象因其雞¶
彛斚彛而加以黄目因其四璉六瑚而加以八簋因其¶
鈎車大輅而加以玉輅于以示天子之尊于以備宗廟¶
之飾則天下知所畏而不敢犯矣所謂大先王之制度¶
者商周之初皆積累數百年而有天下後世子孫求其¶
制度之出於先祖者張而大之以為一朝之盛徹田為¶
糧公劉居邠之所行也周公因之而備井田之制通為¶
<pb:KR3k0043_WYG_022-16b>¶
天下徹法而革夏商之貢助臯門應門太王宅邠之所¶
立也周公因之而定五門之制使諸侯惟有庫雉而不¶
得有臯應靈臺辟雍文王都豐之所營也周公因之而¶
定三雍之制使諸侯而得觀臺泮宫而不得為靈臺辟¶
雍盖所以明王業之基焉禮文之損益不出于三者而¶
已矣¶
　　　禮記總辨¶
三代正禮殘缺無復能明禮記一書出自孔氏七十二¶
<pb:KR3k0043_WYG_022-17a>¶
子各撰所聞或録舊禮之義或述變禮之由或兼¶
記體履或雜叙得失編而録之以為此記漢興孔¶
家之書雜出於當時者二百一十四篇(漢興記數/萬言於后)¶
(蒼號曲臺雜記河間獻王得舊禮一百三十篇集/而上之又有明堂隂陽記三十三篇孔子三朝記)¶
(七篇王氏史氏記二十一篇王史二氏戰國時/人樂記二十三篇凡五種合為二百四十篇)大¶
戴刪為八十五篇小戴刪為四十六篇至馬融又¶
益以明堂位月令樂記三篇為四十九篇行於世¶
謂之禮記禮記一書曲禮論撰於曲臺而不及五¶
<pb:KR3k0043_WYG_022-17b>¶
禮之大本(其言委瑣有放飯齧骨之/語而五禮之本無聞焉)王制著述於¶
博士而盡失先王之大意月令摘於吕覽而録秦¶
世之官(太/尉)緇衣本乎尼子而改魯論之文(教之以/德齊之)¶
(以刑取夫/子之言)而增損之禮運載夫子之說(大道/之言)有虧¶
於名教經解引易之緯書而嘗禘之說多牽夫子¶
之諸論明堂位論周公踐阼世世祀以天子禮樂¶
檀弓載舜𦵏蒼梧夫子墓馬鬛封之類皆流俗之¶
妄語儒行全無義理如後世㳺說之士所誇大者¶
<pb:KR3k0043_WYG_022-18a>¶
玉藻一篇顛倒錯亂且不可以句讀内則載養老¶
三十餘語其文全與樂記同故胡先生寅曰禮記¶
出于孔子弟子必去吕不韋之月令漢儒之王制¶
其次則經解儒行之類仍博集各儒擇冠婚䘮祭¶
燕射相見之禮典以類相從然後可為一書若中¶
庸大學子思曾子之論也不可附之禮篇至於樂¶
記表記學記坊記燕居緇衣格言甚多當為中庸¶
大學之次禮運禮器玉藻郊特牲之類又其次也¶
<pb:KR3k0043_WYG_022-18b>¶
如曲禮祭義祭法射義等篇戾古已多又王制月¶
令之下然唐王巖於明皇時請刪去禮記舊文益¶
以今事張說以禮記不刋之書去聖益逺不可改¶
易今禮記之月令私本皆用鄭註監本月令乃唐¶
明皇刪定李林甫所註端拱中李至判國子監嘗¶
請復古文故以朝廷祭祀儀制等多本唐註故至¶
今不能改吁去一舊事復一古法尚重於依違而¶
不决况禮記之全書乎大抵四十九篇之書雖雜¶
<pb:KR3k0043_WYG_022-19a>¶
出於諸儒傳記而不能悉得聖人之㫖然其文繁其義¶
博學者觀之如適大都之市珍珠寳貝隨其所取如遊¶
阿房之宫千門萬户隨其所入博而約之亦可弗畔未¶
可以言非盡出於夫子而輕議之也¶
　　　禮記𫝊授　並傳小戴學¶
　¶
　¶
鄭康成本盧馬説為之註　唐孔頴達䟽¶
<pb:KR3k0043_WYG_022-19b>¶
　　　三代忠質文　　　　　　　考　索(後同/)¶
謂三代所尚之政不同者誰歟漢儒之説也董仲舒曰¶
夏尚忠商尚質周尚文所繼之政當用此也漢繼大亂¶
之後宜少損周之文用夏之忠司馬遷亦曰夏之政忠¶
忠之敝小人以野故商人承之以敬敬之敝小人以鬼¶
故周人承之以文文之敝小人以僿救僿莫若以忠周¶
秦之間可謂文弊矣自三代而後學者皆有是説必欲¶
忠質文之迭救而後天下可以無弊盖自仲舒唱之也然¶
<pb:KR3k0043_WYG_022-20a>¶
求之詩書易春秋之經驗之孔孟之言則無是説也春¶
秋之時周衰甚矣夫子乃曰周監於二代郁郁乎文哉¶
吾從周何漢儒厭周文之弊而夫子反從之何夫子不¶
患小人之僿而漢儒乃孜孜言之嗚呼陋哉漢儒之見¶
也夫文者何古先聖王經世之道也粤自上古洪荒朴¶
野之俗未革則君臣上下無别人倫不明斯人禽獸草¶
木如也聖人有憂之乃為之綱紀法度典章禮樂以維¶
持之使父子君臣夫婦兄弟莫不得其正故謂之文文¶
<pb:KR3k0043_WYG_022-20b>¶
也者所以使萬物各有條理而不相瀆亂也是以書稱¶
堯為文思舜為文明禹為文命夫子於堯亦曰煥乎其¶
有文章謂至此而後變朴而為文物大中之道始建也¶
由堯舜至於三代天下日向於文盖民之巧偽日滋先¶
王防閑之制俱密而文日以盛故夏商之文比堯舜為¶
有間周之文比夏商為尤盛上古捭豚燔黍君民並耕¶
之俗至堯舜而始革堯禹茅茨土階卑宫土牆之制至¶
周人而始變是以孔子以周視二代獨郁郁也二代非¶
<pb:KR3k0043_WYG_022-21a>¶
不日尚於文而不若周之大備由後世觀之謂之忠謂¶
之敬可也若曰夏政尚忠商政尚敬則非矣夫文果離¶
於忠與敬乎忠與敬義可離於文乎記曰虞夏之文不¶
勝其質商周之質不勝其文此言三代之文質故有以¶
相勝耳非有所偏尚也觀周之治文武成康之世上下¶
輯睦頥指如意則文之振也穆昭而下王室日衰下多¶
離叛則文之不振也是以序詩者以君臣上下動無禮¶
文為幽王之亂以天下蕩蕩無綱紀文章為厲王之亂¶
<pb:KR3k0043_WYG_022-21b>¶
使周衰斯文不廢則冠婚享射之制存而乖爭之俗不¶
作矣朝覲聘問之禮存而倔强之國不聞矣國家宫室¶
車旗衣服之有等則僣擬之風不起矣號令賞罰政令¶
紀律之既行則統御之權不失矣豈至於亂乎所以聖¶
人必欲從周者以為救糾紛者莫若用文之為先也柰¶
何反以三代各有所尚而周衰為文之弊耶如漢儒之¶
説是堯舜之時天下已文矣夏商乃厭文之弊而從尚¶
古之質至周復以文救夏商之弊且秦燔典籍漢復詩¶
<pb:KR3k0043_WYG_022-22a>¶
書豈非以文之無益耶尤而效之謂之救弊其説不可¶
長也盖其意以周之文為煩文末節之紛紛故過為此¶
説耳韓退之唐之人傑也疑若可與語此其作本政乃¶
曰周之政文既弊也後世不知其弊其有作者黜文貌¶
而尚忠質則道之行其庶乎盖亦習聞此陋説也退之¶
如此他尚何望不為之辨則帝王經世之道不明於天¶
下深昧夫子從周之意漢儒誤周之説吾於此亦未知¶
其所止也¶
<pb:KR3k0043_WYG_022-22b>¶
　　　魯僭禮樂¶
漢儒記禮曰成王以周公有大勲勞於天下故賜魯世¶
祭以天子之禮樂後世信之或曰此魯恵公時周平王¶
命史角賜以郊廟之禮史角留於魯後為墨氏之學然¶
則二説孰是¶
謂魯用天子禮樂其説皆非也夫周至成王而後制禮¶
作樂教典始以大明人皆知名分所在皆周公之力豈¶
有周公方薨成王遽以天子之禮樂賜魯始壊周公之¶
<pb:KR3k0043_WYG_022-23a>¶
禮典乎茍如是則周公諡當何稱𦵏用何禮必王而後¶
可也廟諡曰公𦵏禮亦公天子禮樂何用哉故成王非¶
庸君伯禽非妄人必不為此悖禮亂常之事以啟後世¶
僣擬禍亂之門也或疑其非成王時是矣然謂之平王¶
賜恵公亦豈然哉彼其意以謂治朝賢主則禮典不紊¶
衰主孱君則賞賜濫行故疑在平王之世獨不思周轍¶
雖東魯在當時不過為次國大國有齊楚晉宋敵國有¶
鄭衞陳蔡使平王欲以私意曲賜加魯鄭衞陳蔡豈得¶
<pb:KR3k0043_WYG_022-23b>¶
無賜齊楚晉宋肯嘿然而已乎彼肯以為上世無功徳¶
乎以晉文之霸襄王藉其功而反正其請隧則曰王章¶
也未有代徳而有二王亦叔父之所惡也恵公於周平¶
亦何有哉可知其説亦妄意也二説既不可然則孰賜¶
之曰未嘗賜之也其何以然曰魯自為之也曰何以知¶
之據經而知之也夫子曰天下有道禮樂征伐自天子¶
出天下無道禮樂征伐自諸侯出自諸侯出盖十世希¶
不失矣此聖人傷衰周之亂作春秋之本㫖也夫惟名¶
<pb:KR3k0043_WYG_022-24a>¶
分一不正禮樂征伐不出於天子故諸侯僭擬相仍冠¶
履倒置無所不至隠公六年書曰初獻六羽言於是始¶
僭樂而踰諸侯之制也又春秋五十有三年始書禘八¶
十有六年始書郊以見僭禮樂之有漸也其後乃乗大¶
輅載弧韣設兩觀舞八佾並用天子禮樂其勢至此耳¶
豈惟魯哉晉作六軍僭天子之軍也晉人曰以寡君之¶
未禘祀僭天子之禮也甚者吳楚直僭稱王無所顧忌¶
春秋魯史也書一魯如此以見諸侯皆然先儒不究事¶
<pb:KR3k0043_WYG_022-24b>¶
意直以魯之所行為他國之所旡故有成王平王賜之¶
之説以魯為受賜則晉之六軍禘祀亦賜之耶呉楚僭¶
號亦賜之耶觀此决知二説之非而魯自為之也然説¶
者往往據詩魯頌曰龍旂承祀六轡耳耳春秋匪懈享¶
祀不忒皇皇后帝皇祖后稷以魯為合用盛禮也不知¶
魯人安於僭擅非禮猥稱其君之功徳惟恐不至若果¶
魯之常禮何獨以頌僖公乎春秋書公子遂如楚乞師¶
則僖公之畏楚甚矣而頌乃謂荆楚是懲春秋書公㑹¶
<pb:KR3k0043_WYG_022-25a>¶
齊侯等于淮以見僖公服楚之役而頌乃謂淮夷卒獲¶
以叔段之㐫惡不弟而詩人稱其洵美且仁文姜之淫¶
恣逆亂而詩人稱其徳音不忘其可信乎故史克之頌¶
魯亦如曲沃人徒知有欒盈而不知有晉趙人徒知有¶
張敖而不知有漢懐其私恩而忘其大義也魯之不朝¶
不貢無請於周乆矣而謂史克請於周而作頌可知序¶
詩者之妄也故於序則以祀后帝后稷為盛於春秋則¶
以行郊禘為僭聖人刪詩存魯頌而不削者亦如存叔¶
<pb:KR3k0043_WYG_022-25b>¶
段文姜之詩使後世有見其非矣非謂其言之公當也¶
學者不知此理反捨春秋而言魯頌不已惑乎¶
　　　大射之義¶
古人以所射之禮謂之侯不必過求其義漢儒所作射¶
義乃曰射侯者射為諸侯之射而侯取諸侯之義鄭康¶
成因之注周官司裘曰謂之侯者天子中之則能服諸¶
侯諸侯以下中之則得為諸侯此説誠可信乎¶
自漢儒以私見臆説作射義曰射侯者射為諸侯也其¶
<pb:KR3k0043_WYG_022-26a>¶
於古人所射之禮謂之侯者其義已失之矣及鄭康成¶
因之注周官司裘曰謂之侯者天子中之則能服諸侯¶
諸侯以下中之則得為諸侯此説抑又惑焉夫天子之¶
於諸侯其初皆其兄弟子姪其後繼世或祖父之列其¶
在異姓必功徳之後或甥舅之國天子待之不曰伯父¶
叔父則曰伯舅叔舅必親之敬之賔之友之無敢失禮¶
而後責其臣順豈有諸侯無事設禮物以射諸侯之義¶
不亦禽獸之仇讐也哉如此則待之不以禮臨之不以¶
<pb:KR3k0043_WYG_022-26b>¶
仁能使諸侯之服乎周萇𢎞嘗以諸侯不朝乃設貍首¶
射之貍者不來也欲以警不來者晉人怒殺萇𢎞而愈¶
不服夫𢎞一射不來之獸已犯諸侯之怒如此况天下¶
諸侯無忠邪無賢否王室不禮待之而無故䦕嫌召釁¶
寓意所射之物何為也乎且天子中之則能服諸侯天¶
子固服諸侯矣何待一射之中若其不中則不能服之¶
可乎天子建諸侯必有大功徳使之世嗣今乃謂諸侯¶
中之則得為諸侯愈無理也豈有無他功徳但大射一¶
<pb:KR3k0043_WYG_022-27a>¶
中便得列土乎鄭氏之陋説盖出於射義曰射中則得¶
為諸侯不中則不得為諸侯此言固非矣然其意盖謂¶
古者諸侯貢士於天子天子使射中者得與於祭則君¶
有慶而益地不中不與於祭則君有責而削地得為諸¶
侯者以有慶也不得為諸侯者以有責也鄭氏因其説¶
直云諸侯以下射中則得為諸侯尤不可也昔晉侯齊¶
侯相與投壺晉人謂寡君中此則為諸侯師齊人謂寡¶
君中此則與君代興皆中之識者謂晉人失辭晉固為¶
<pb:KR3k0043_WYG_022-27b>¶
諸侯師矣何待中壺為雋耶自是齊人背晉干戈相尋¶
投壺之語有以啟之爾以此知古人射侯必不取諸侯¶
之義天子諸侯射之必不如鄭氏所説明矣然射義一¶
篇非援古人之辭其自言者皆非也射者特一藝爾人¶
事之最末也稷契伊周未聞其能射也羿逢蒙由基之¶
徒能射者果何若人乎今而曰諸侯嵗貢士於天子天¶
子試之則謹其容體比於禮其節奏比於樂中多者得¶
與於祭不然不得與夫禮樂不有於内而徒行於弓矢¶
<pb:KR3k0043_WYG_022-28a>¶
之間吾見貌堯舜而心跖桀者不可辨也古之取士者¶
未嘗不聽其言觀其行而試其功而後不失人未聞以¶
射為先也惟周禮鄉大夫獻賢能之書退而以鄉射五¶
物詢衆庶此雖漢儒臆説而猶在賔興三物之禮也然¶
所以啟鄭氏之妄談二禮之申禮或曰古者不以射禮¶
取士何謂侯以明之乎曰此二禮所據以為説者此也¶
舜曰欽四隣庶頑讒説若不在時侯以明之撻以記之¶
書用識哉欲並生哉舜為此言豈為當世之士君子發¶
<pb:KR3k0043_WYG_022-28b>¶
哉若夫四隣之臣世之小人其有不在庶頑之重罪者¶
則猶可湔拭而勿棄之侯以明其藝撻以記其過又書¶
其非庶幾與之並生舜謂侯與撻同施是直小人者爾¶
烏有賢者但試以射又撻其過耶據此而謂古者選士¶
之法則撻以記之亦舜取士之意乎知此漢儒之説謬¶
妄尤可知也¶
　　　論語註䟽觧經序　　　　　何　晏¶
敘曰漢中壘校尉劉向言魯論語二十篇皆孔子弟子¶
<pb:KR3k0043_WYG_022-29a>¶
記諸善言也太子太傅夏侯勝前將軍蕭望之丞相韋¶
賢及子𤣥成等𫝊之齊論語二十二篇其二十篇中章¶
句頗多於魯論琅邪王卿及膠東庸生昌邑中尉王吉¶
皆以教授故有魯論有齊論魯共王時嘗欲以孔子宅¶
為宫壊得古文論語齊論有問王知道多於魯論二篇¶
古論亦無此二篇分堯曰下章子張問以為一篇有兩¶
子張凡二十一篇篇次不與齊魯論同安昌侯張禹本¶
受魯論兼講齊説善者從之號曰張侯論為世所貴包¶
<pb:KR3k0043_WYG_022-29b>¶
氏周氏章句出焉古論惟博士孔安國為之訓觧而世¶
不𫝊至順帝時南郡太守馬融亦為之訓説漢末大司¶
農鄭𤣥就魯論篇章考之齊古為之註近故司空陳羣¶
太常王肅博士周生烈皆為義説前世𫝊授師説雖有¶
異同不為訓觧中間為之訓觧於今多矣所見不同互¶
有得失今集諸家之善記其姓名有不安者頗為改易¶
名曰論語集觧光禄大夫闗内侯臣孫邕何晏等上¶
　　　孟子正義序　　　　　　　孫　奭¶
<pb:KR3k0043_WYG_022-30a>¶
夫總羣聖之道者莫大乎六經紹六經之教者莫尚乎¶
孟子自昔仲尼既没戰國初興王化陵遲異端並作儀¶
衍肆其詭辨楊墨飾其淫辭遂致王公納其謀以紛亂¶
於上學者循其踵以蔽惑於下猶洚水懐山時盡昏墊¶
繁蕪塞路孰可芟夷惟孟子挺名世之才秉先覺之志¶
拔邪樹正髙行厲辭導王化之源以救時弊開聖人之¶
道以斷羣疑其言精而贍其㫖淵而通致仲尼之教獨¶
尊於千古非聖賢之倫安能至於此乎其書由炎漢之¶
<pb:KR3k0043_WYG_022-30b>¶
後盛𫝊於世為之註者則有趙岐陸善經為之音釋則¶
有張鎰丁公著自陸善經已降其所訓説雖小有異同¶
而共宗趙氏惟是音釋二家撰録俱未精當張氏則徒¶
分章句漏落頗多丁氏則稍識指歸偽謬時有若非再¶
加刋正詎可通行臣奭前奉勅與同判國子監王旭等¶
作音義二卷已經進呈今輙罄淺聞随趙氏所説仰效¶
先儒釋經為之正義凡理有所滯事有所遺質諸經訓¶
與之増明雖仰測至言莫窮於奥妙而廣𫝊博識更俟¶
<pb:KR3k0043_WYG_022-31a>¶
於發揮謹上¶
　　　孝經註疏序　　　　　　　傅　注¶
夫孝經者孔子之所述作也述作之㫖者昔聖人藴大¶
聖之徳生不偶時適值周室衰㣲王綱失墜君臣僣亂¶
禮樂崩頹居上位者賞罰不行居下位者褒貶無作孔¶
子遂乃定禮樂刪詩書讚易道以明道徳仁義之源脩¶
春秋以正君臣父子之法又慮雖知其法未知其行遂¶
説孝經一十八章以明君臣父子之行所寄知其法者¶
<pb:KR3k0043_WYG_022-31b>¶
脩其行知其行者謹其法故孝經緯曰孔子云欲觀我¶
褒貶諸侯之志在春秋崇人倫之行在孝經是知孝經¶
雖居六籍之外乃與春秋為表裏矣先儒或云夫子為¶
曾參所説此未盡其指歸也盖曾子在七十弟子中孝¶
行最著孔子乃假立曾子為請益問答之人以廣明孝¶
道既説之後乃屬與曽子洎遭暴秦焚書並為煨燼漢¶
膺天命復闡㣲言孝經河間顔芝所藏因始𫝊之于世¶
自西漢及魏歴晉宋齊梁註解之者殆及百家至有唐¶
<pb:KR3k0043_WYG_022-32a>¶
之初雖備存祕府而簡編多有殘缺傳行者唯孔安國¶
鄭康成兩家之註并有梁博士皇偘義疏播於國序然¶
辭多紕繆理昧精研至唐𤣥宗朝乃詔羣儒學官俾共¶
集議是以劉子𤣥辨鄭註有十謬七惑司馬堅斥孔註¶
多鄙俚不經其餘諸家註解皆榮華其言妄生穿鑿明¶
皇遂於先儒註中採摭菁英芟去煩亂撮其義理允當¶
者用為註解至天寳二年註成頒行天下仍自為八分¶
御札勒于石碑即今京兆石臺孝經是也¶
<pb:KR3k0043_WYG_022-32b>¶
　　　孝經序　　　　　　　　　唐明皇¶
朕聞上古其風朴畧雖因心之孝已萌而資敬之禮猶¶
簡及乎仁義既有親譽益著聖人知孝之可以教人也¶
故因嚴以教敬因親以教愛於是以順移忠之道昭矣¶
立身揚名之義彰矣子曰吾志在春秋行在孝經是知¶
孝者徳之本歟經曰昔者明王之以孝理天下也不敢¶
遺小國之臣而况於公侯伯子男乎朕嘗三復斯言景¶
行先&ZX-111bde;雖無徳教加於百姓庶幾廣愛刑於四海嗟乎¶
<pb:KR3k0043_WYG_022-33a>¶
夫子没而㣲言絶異端起而大義乖况泯絶於秦得之¶
者皆煨燼之末濫觴於漢𫝊之者皆糟粕之餘故魯史¶
春秋學開五𫝊國風雅頌分為四詩去聖逾逺源流益¶
别近觀孝經舊註蹖駁尤甚至於跡相祖述殆且百家¶
業擅専門猶將十室希升堂者必自開户牖攀逸駕者¶
必騁殊軌轍是以道隠小成言隠浮偽且𫝊以通經為¶
義義以必當為主至當歸一精義無二安得不剪其繁¶
蕪而撮其樞要也韋昭王肅先儒之領袖虞飜劉邵抑¶
<pb:KR3k0043_WYG_022-33b>¶
又次焉劉炫明安國之本陸澄譏康成之註在理或當¶
何必求人今故特舉六家之異同㑹五經之㫖趣約文¶
敷暢義則昭然分註錯經理亦條貫寫之琬琰庶有補¶
於將來且夫子談經志取垂訓雖五孝之用則别而百¶
行之源不殊是以一章之中凡有數句一句之内意有¶
兼明具載則文繁畧之又義闕今存於䟽用廣發揮¶
　　　爾雅序　　　　　　　　　郭　璞¶
夫爾雅者所以通詁訓之指歸叙詩人之興詠總絶代¶
<pb:KR3k0043_WYG_022-34a>¶
之離詞辯同實而殊號者也誠九流之津渉六藝之鈐¶
鍵學覽者之潭奥摛翰者之華苑也若乃可以博物不¶
惑多識於鳥獸草木之名者莫近於爾雅爾雅者盖興¶
於中古隆於漢氏豹鼠既辨其業亦顯英儒贍聞之士¶
洪筆麗藻之客靡不欽玩耽味為之義訓璞不揆檮昧¶
少而習焉沈研鑽極二九載矣雖註者十餘然猶未詳¶
備並多紛繆有所漏畧是以復綴集異聞㑹粹舊説考¶
方國之語采謡俗之志錯綜樊孫博闗羣言剟其瑕礫¶
<pb:KR3k0043_WYG_022-34b>¶
塞其蕭稂事有隠滯援據徵之其所易了闕而不論别¶
為音圖用袪未寤輙復擁篲清道企望塵躅者以將來¶
君子為亦有渉乎此也¶
　　　爾雅註䟽序　　　　　　　邢　昺¶
夫爾雅者先儒授教之術後進索隠之方誠𫝊註之濫¶
觴為經籍之樞要者也夫混元闢而三才肇位聖人作¶
而六藝斯興本乎發徳於衷將以納民於善洎夫醇醨¶
既異歩驟不同一物多名繫方俗之語片言殊訓滯今¶
<pb:KR3k0043_WYG_022-35a>¶
古之情將使後生若為鑽仰繇是聖賢間出詁訓遞陳¶
周公倡之於先子夏和之於後蟲魚草木爰自爾以昭¶
彰禮樂詩書盡由斯而紛郁然又時經戰國運歴挾書¶
𫝊授之徒寖㣲發揮之道斯寡諸篇所釋世罕得聞惟¶
漢終軍獨深其道豹鼠既辨斯文遂隆其後相𫝊乃可¶
詳悉其為注者則有犍為文學劉歆樊光李廵孫炎雖¶
各名家猶未詳備惟東晉郭景純用心幾二十年注解¶
方畢具得六經之㫖頗詳百物之形學者祖焉最為稱¶
<pb:KR3k0043_WYG_022-35b>¶
首其為義䟽者則俗間有孫炎髙璉皆淺近俗儒不經¶
師匠今既奉勅校定考案其事必以經籍為宗理義所¶
詮則以景純為主雖復研精覃思尚慮學淺意䟽謹與¶
尚書駕部員外郎直祕閣臣杜鎬等共相討論為之䟽¶
釋雖上遵睿㫖共竭於顓蒙而下示將來尚慙於䟽畧¶
謹序¶
　¶
　稗編卷二十二¶
