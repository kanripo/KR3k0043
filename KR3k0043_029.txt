# -*- mode: mandoku-view; -*-
#+TITLE: 稗編
#+DATE: 2015-08-24 23:32:03.286828
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷二十九
<pb:KR3k0043_WYG_029-1a>¶
欽定四庫全書¶
　稗編卷二十九　　　　　明　唐順之　撰¶
　　禮七(大夫士宗/廟爲後)¶
　　　别子宗子　　　　　　　　孔穎達¶
正義曰諸侯之子始爲卿大夫謂之别子是嫡夫人之¶
次子或衆妾之子别異於正君繼父言之故云别子云¶
雖非别子始爵者亦然此事凡有數條一是别子初雖¶
身爲大夫中間廢退至其逺世子孫始得爵命者則以¶
<pb:KR3k0043_WYG_029-1b>¶
爲太祖别子不得爲太祖也二是别子及子孫不得爵¶
命者後世始得爵命自得爲太祖三是全非諸侯子孫¶
異姓爲大夫者及他國之臣初來仕爲大夫者亦得爲¶
太祖故云雖非别子始爵者亦然如鄭志答趙商此王¶
制所論皆殷制故云雖非别子亦得立太祖之廟若其¶
周制别子始爵其後得立别子爲太祖若非别子之後¶
雖爲大夫但立父祖曾祖三廟而已隨時而遷不得立¶
始爵者爲太祖故鄭答趙商問祭法云大夫立三廟曰¶
<pb:KR3k0043_WYG_029-2a>¶
考廟曰王考廟曰皇考廟注非别子故知祖考無廟商¶
按王制大夫三廟一昭一穆與太祖之廟而三注云太¶
祖别子始爵者雖非别子始爵者亦然二者不知所定¶
鄭答云祭法周禮王制之云或以夏殷雜不合周制是¶
鄭以爲殷周之别也鄭必知周制别子之後得立别子¶
爲太祖者以大傳云别子爲祖繫之以姓而弗别綴之¶
以食而弗殊雖百世而婚姻不通者周道然也故知别¶
子百世不遷爲太祖也周旣如此明殷不繋姓不綴食¶
<pb:KR3k0043_WYG_029-2b>¶
大傳又云其庶姓别於上而戚單于下五世而婚姻可¶
以通明五世之後不復繼於别子但始爵者則得爲太¶
祖也此大夫三廟者天子諸侯之大夫皆同¶
正義曰用大夫之牲是貴禄也宗廟在宗子之家是重¶
宗也此宗子謂小宗也若大宗子爲士得有祖禰二廟¶
也若庶子是宗子親弟則與宗子同祖禰得以上牲於¶
宗子之家而祭祖禰也但庻子爲大夫得祭曽祖廟己¶
是庶子不合自立曾祖之廟崔氏云當寄曾祖廟於宗¶
<pb:KR3k0043_WYG_029-3a>¶
子之家亦得以上牲宗子爲祭也若己是宗子從父庻¶
子兄弟父之適子則於其家自立禰廟其祖及曾祖亦¶
於宗子之家寄立之亦以上牲宗子爲祭若己是宗子¶
從祖庶兄弟父祖之適則立祖禰廟於己家則亦寄立¶
曾祖之廟于宗子之家己亦供上牲宗子爲祭¶
　　　宗廟畧　　　　　　　　　王　廉¶
天子諸侯宗廟之制中庸或問詳矣惟大夫士之制則¶
不能無疑焉王制曰大夫三廟適士二廟官師一廟官¶
<pb:KR3k0043_WYG_029-3b>¶
師陞適士適士陞大夫以次增立其廟固其理也設若¶
先大夫旣立三廟矣其子孫乃無爲大夫者而爲適士¶
爲官師先大夫所立三廟今爲適士官師者又不當祭¶
其廟其主將毁之乎將存之乎毁之非禮也存之其誰¶
宜哉存之而主於宗子歟禮支子不祭故支子之爲大¶
夫者有事於廟以上牲祭於宗子之家祝曰孝子某爲¶
介子某薦其常事然則支子之爲大夫者不得立廟矣¶
宗子爲大夫今支子之大夫則固可因其三廟而祭設¶
<pb:KR3k0043_WYG_029-4a>¶
宗子爲適士爲官師或一廟或二廟所當祭者不過祖¶
與禰也支子之大夫所當祭之曾祖宗子旣不當祭支¶
子之大夫又不敢祭將闕之乎將遂以支子之大夫所¶
當祭而祭之乎闕之非禮也祭之又非適士官師之宗¶
子所宜祭也禮大夫欲祭髙祖則省於君謂之干祫今¶
欲祭於曾亦將請於君歟又宗子爲大夫其支子與之¶
同行者亦爲大夫因之而祭三廟則固宜也茍宗子與¶
支子其行不同等所祭之曾祖禰亦不同等則如之何¶
<pb:KR3k0043_WYG_029-4b>¶
竊料各隨見爲大夫者所宜祭之三廟而祭之宗子但¶
爲之主祭耳主祭者惟宗子初不論其行之不同等也¶
臆說若此俟知禮者正焉　又按曾子問以上牲祭於¶
宗子之家䟽曰宗子是士合用特牲今庶子身爲大夫¶
若祭祖禰當用少牢之牲就宗子之家祭之也用大夫¶
之牲是貴祿也宗廟在宗子之家是重宗也此宗子謂¶
小宗也若大宗子爲士得有祖禰二廟也若庶子是宗¶
子親弟則與宗子同祖禰得以上牲於宗子之家而祭¶
<pb:KR3k0043_WYG_029-5a>¶
祖禰也但庶子爲大夫得祭曾祖己是庶子不合自立¶
曾祖之廟崔氏云當寄曾祖廟於宗子之家亦得以上¶
牲宗子爲祭也寄廟之說經無明文亦是崔氏臆見然¶
庶子爲大夫旣不敢自立廟因宗子祭於宗子之家宗¶
子爲士所祭者祖與禰也曾祖則無廟審如崔氏寄廟¶
之說則當爲庶子之爲大夫者别立曾祖廟矣其說似¶
乎有理愚意以爲庶子之大夫有事于曾祖當就宗子¶
爲士之祖廟祭之猶省於君而祭髙也但如此說大是¶
<pb:KR3k0043_WYG_029-5b>¶
平易寄廟之制似是而實非也　又按庶子爲大夫不¶
敢立廟而祭於宗子之家故䟽曰宗廟在宗子之家是¶
重宗也然則庶子爲大夫不得立廟明矣按王制大夫¶
三廟凡爲大夫者則得立矣無嫌於適庶之分然宗子¶
之三廟或不與庶子之爲大夫者同行宗子所立之三¶
廟自宗適之正𣲖庶子之爲大夫者其三廟乃小宗也¶
而與宗子之正𣲖不相同也要之庶子之爲大夫者自¶
得祭於其家小宗之三廟或因事告祭於宗子之家大¶
<pb:KR3k0043_WYG_029-6a>¶
宗之三廟者以宗爲重故也設或宗子之三廟其分皆¶
卑於庶子但用宗子爲祭之主而告祭之更不論其分¶
之尊卑惟以重宗爲事歟予前說省於君而祭曾與就¶
宗子之祖廟祭之其說與此不同姑兩存之以俟知禮¶
者擇焉¶
　　　與許門諸友論宗法　　　　胡　翰(本集/)¶
比見有以宗法爲問者景翰答之甚辨顧僕有不能釋¶
然者數事夫大宗小宗之法其廢也乆矣記大傳嘗載¶
<pb:KR3k0043_WYG_029-6b>¶
其說曰别子爲祖繼别爲宗繼禰者爲小宗有百世不¶
遷之宗有五世則遷之宗百世不遷者别子之後也宗¶
其繼别子之所自出者百世不遷者也宗其繼髙祖者¶
五世則遷者也說者謂别子爲公子若始來在此國者¶
後世以爲祖繼别者謂别子之世嫡也兄弟尊之謂之¶
小宗繼髙祖者亦小宗也又曰有小宗而無大宗者有¶
大宗而無小宗者有無宗亦莫之宗者公子是也說者¶
謂公子爲先君之子今君兄弟又曰公子有宗道公子¶
<pb:KR3k0043_WYG_029-7a>¶
之宗爲其士大夫之庻者宗其士大夫之嫡者公子之¶
宗道也說者以公子不得宗君君命適昆弟爲之宗使¶
之宗之是公子之宗道也至於國之卿大夫有不出於¶
公族者葢未嘗及也而士庶人之事則又略無所見故¶
後世之言宗法者止於卿大夫之有采地者以禮斷之¶
也然禮固未嘗言士庶人無宗也且使大夫或有廢而¶
爲士庶人者其宗法亦將隨而廢乎抑否乎使士庶人¶
有升而爲卿大夫者則於法宜得立宗矣而族之適子¶
<pb:KR3k0043_WYG_029-7b>¶
有宗之之道乎抑自爲後世之宗乎曾子問曰宗子爲¶
士庶子爲大夫其祭也如之何孔子曰以上牲祭于宗¶
子之家(若宗子雖不爲大夫而有世祿則自以上牲祭/之矣雖世子子爲大夫亦無加焉惟大宗之子)¶
(無世祿而小宗繫士庶人之子孫其有/庶子爲大夫者乃以上牲祭宗子之家)是所謂宗子者¶
其卿大夫之世適乎其有非卿大夫之世適而士之世¶
適者其兄弟爲卿大夫遂以適士爲宗子可乎孔子曰¶
宗子爲殤而死庶子弗爲後也或大宗之世適有絶其¶
後也族人可繼以爲後乎抑亦弗爲後乎茍不爲後則¶
<pb:KR3k0043_WYG_029-8a>¶
大宗廢矣(勿爲後者其兄弟徑自繼祖/禰勿爲殤子後也非廢宗也)大宗旣廢則族¶
人皆五世則遷之宗也其於䟽屬終不能合而爲一則¶
所謂尊祖者得無有未盡乎百世不遷之宗其死也族¶
人爲之服齊衰三月其母死妻之死也亦然五世則遷¶
之宗其死也當服者爲之大功九月其母妻之死也何¶
獨無服乎後世宗法不行宋儒徃徃欲立小宗之法今¶
士庶人之家祭祀有用宗子法者亦合於禮之意乎抑¶
以古卿大夫之事而今士庶人行之得無僣乎朱子之¶
<pb:KR3k0043_WYG_029-8b>¶
述家禮固欲同志之士熟講而勉行也其於祭祀之禮¶
未嘗不嚴於主人主婦之位則固寓宗子之法矣不然¶
則亦有可處置者乎太宰以九兩繋邦國之民曰宗以¶
族得民其所謂得民者豈止於今記禮者之言乎將¶
猶有可推者乎此皆所未喻也諸君講學之日乆矣茍¶
不鄙而卒見教焉則幸矣¶
　　　小宗辯(附祭/義)　　　　　　　羅虞臣¶
夫重本始聯族屬叙親踈别嫡庶莫大乎宗法傳曰繼¶
<pb:KR3k0043_WYG_029-9a>¶
禰之爲小宗何也小宗别子之庶子也庶子不得禰父¶
故以長子繼己爲小宗也是故繼禰之嫡諸弟宗之至¶
二世之嫡其父之諸弟曰叔叔之子曰同堂兄弟共宗¶
之三世之嫡其再從伯叔兄弟共宗之四世之嫡其三¶
從之伯叔兄弟亦共宗之舉三從而同父同堂再從之¶
伯叔兄弟可知也是謂小宗至於五世四從兄弟視小¶
宗之髙祖爲髙祖兄弟無服也故各祖其祖爲宗其得¶
各自爲宗可也謂其爲髙祖異也宗之言尊也尊無二¶
<pb:KR3k0043_WYG_029-9b>¶
明無二嫡也宗以五世爲限服盡也服者先王所用爲¶
宗子聯屬族人之具也服盡則親盡親盡則廟毁故曰¶
祖遷於上宗易於下此之謂也然自漢儒論釋紛如卒¶
不可解孔頴逹曰族人一身事四宗并大宗爲五考諸¶
禮經原無四宗之說假令四宗爲之宗法視子孫互有¶
異同族人以一身事之將誰適從此决知其不能行也¶
四宗之說起於班固固之言曰宗其爲髙祖後者爲高¶
祖宗宗其爲曾祖後者爲曾祖宗宗其爲祖後者爲祖¶
<pb:KR3k0043_WYG_029-10a>¶
宗宗其爲父後者爲父宗此固臆說也夫大宗以始祖¶
爲宗小宗以高祖爲宗宗至四世族人雖各有曾祖及¶
祖禰之親然視之高祖彼皆支子支子不爲宗得爲宗¶
者高祖所傳之嫡而已是宗安有四乎或曰禮經所稱¶
曰繼禰曰繼高祖何謂也曰據其初言則爲繼禰自其¶
終言則爲繼高禰之傳嫡下及𤣥孫推而上及於禰然¶
後爲小宗者備矣夫小宗以五世爲率五世之内雖父¶
子祖孫相承然世止一嫡耳序之以昭穆别之以禮義¶
<pb:KR3k0043_WYG_029-10b>¶
而後族人尊之爲宗故曰宗子有君道焉如固之說則¶
宗有四嫡廟有二主䘮有二孤土有二王甚非古者所¶
以定名分防僣奪之義或又曰人之族類蕃庶有高祖¶
同而曾祖不同者有曾祖同而祖不同者有祖同而禰¶
不同者吾爲嫡可以主吾曾祖之祠不可以主曾祖叔¶
之祠可以主祖之祠不以主祖叔之祠可以主禰之祠¶
不可以主諸叔之祠謂其各有子孫也則宗安得不分¶
而爲四曰夫羣族之有宗子猶裘之有領也五世之族¶
<pb:KR3k0043_WYG_029-11a>¶
無二宗猶裘之無二領也故嫡子可以宗父而支子之¶
嫡不得爲其父宗嫡孫可以宗祖而支子之孫不得爲¶
其祖宗嫡之曾孫可以宗曾祖而支子之曾孫不得爲¶
其曾祖宗何也以義屈也服屬未斬則尊不可貳也五¶
服之外支之嫡始得爲宗者謂高祖已遷也故尊其曾¶
祖爲高祖可以自宗尊有所伸也五世未竭則高祖在¶
上曾祖以下皆子孫也子孫同享高祖之廟統於尊也¶
祭同廟享同時羣族之兄弟同在也宗之嫡主高祖及¶
<pb:KR3k0043_WYG_029-11b>¶
其曾祖祖禰之獻而兄弟各佐獻其祖禰於同堂之上¶
是故無奪嫡之嫌而一廟同享子孫曷常不各盡其孝¶
思哉曰内則有云夫婦皆齊而宗敬終事而後敢私祭¶
若子之說庶子無私祭乎曰此小宗事大宗之禮也小¶
宗雖有嫡子然要諸大宗則庶也小宗雖奉四代之祭¶
然要諸大宗則私也故祭先公而後私先大宗後小宗¶
尊卑之義也非庶子私之謂也太傳曰庶子不祭明其¶
宗也斯先王所以重嫡庶之分而謹偪僣之防者也曰¶
<pb:KR3k0043_WYG_029-12a>¶
然則老泉宗法非歟曰洵以高曽祖禰之嫡分爲四項¶
是惑於四宗之說也其言曰繼高祖之嫡祈死而無子¶
故其宗亡而虛存繼曾祖者曾祖之嫡宗善宗善之嫡¶
昭圖繼祖者之嫡序序之嫡澹夫洵之曾祖祖皆庶也¶
高祖之嫡祈死而無子則當以祈之弟福福之子宗夐¶
爲宗以繼高祖不應自爲其曾祖立宗旣爲曾祖立宗¶
則洵祖當宗宗善洵父當宗昭圖不應復舍曾祖之嫡¶
而又自爲其祖立宗今人孰不欲尊祖而私禰然充洵¶
<pb:KR3k0043_WYG_029-12b>¶
之說是率天下亂嫡庶之分也何者大宗之嫡通夫百¶
世故百世之小宗宗之小宗之嫡止夫五世故五世之¶
羣兄弟宗之五世之内無二嫡猶大宗也故曰大宗率¶
小宗小宗率羣族族人之所事者此二宗耳不然則先¶
王之宗法也猶官多而令煩也欲求其致理也得乎(或/問)¶
(小宗介子亦攝大宗之祭乎曰攝乎攝乎昔者曾子問/於孔子曰宗子有罪居於他國庶子爲大夫祭則如之)¶
(何孔子曰祭不配不旅不假不綏攝主不厭祝曰介子/某執其常事又問庶子無爵而居者祭子曰祭望墓而)¶
(爲壇若宗子死告於墓而後祭於家故子游之徒有庶/子祭者以此若義也今大宗闕族人莫能爲之立後我)¶
<pb:KR3k0043_WYG_029-13a>¶
(其祭也歟哉祭或問士夫家之祭止四代祭始祖禮乎/曰程子有言  先之禮不可得而推者無可奈何其可)¶
(知者無逺近多少須當祭之蓋根本所在也故程氏於/時祭之外更有三祭祭始祖於冬至陽之始也祭先祖)¶
(於立春生物之始也祭禰於季秋成物之始也然冬至/似禘立春似祫季秋似大享幾於僣矣始祖大宗之主)¶
(也祭於常祭可也若立/春季秋之祭則吾豈敢)¶
　　　庶子在他國不立廟議　　　通　典¶
晉劉氏問蔡謨曰非小宗及一家之嫡分張不在一處¶
得立廟不答曰禮宗子在他國而庶子在家則祭先儒¶
說曰有子孫在不可以乏先祖之祀也不乏祀者明宗¶
<pb:KR3k0043_WYG_029-13b>¶
子在他國不得廟祭故令庶子祭於家也茍在他國雖¶
是宗子猶不得立廟况非嫡長乎¶
　　　殤與無後之祭　　　　　　孔穎達¶
凡殤與無後者祭于宗子之家當室之白尊於東房是¶
謂陽厭(凡殤謂庶子之適也或昆弟之子或從父昆弟/無後者如有昆弟及諸父此則今死者皆宗子)¶
(大功之内親共祖禰者也言祭於宗子之家者爲有異/居之道也無廟者爲墠祭之親者供其牲物宗子皆主)¶
(其禮當室之白尊于東房異于宗子之爲殤也當室之/白謂西北隅得户明者也明者曰陽凡祖廟在小宗之)¶
(家小宗祭之亦然宗子之適亦/爲凡殤過此以徃則不祭也)祭適者天子下祭五嫡¶
<pb:KR3k0043_WYG_029-14a>¶
子嫡孫嫡曾孫嫡𤣥孫嫡來孫諸侯下祭三大夫下祭¶
二士及庶人祭子而止䟽曰凡殤有二一昆弟之子祭¶
之當于宗子父廟二是從父昆弟祭之當于宗子祖廟¶
其無後者亦有二一是昆弟無後祭之當于宗子祖廟¶
二是諸父無後祭之當于宗子曾祖之廟凡殤得祭者¶
以其身是適故也無後者成人無後則祭若在殤而死¶
則不祭以其身是庶故也按小記云庶子不祭殤與無¶
後者殤與無後者從祖祔食注云不祭殤者父之庶不¶
<pb:KR3k0043_WYG_029-14b>¶
祭無後者祖之庶但此經據死者之身小記注據生者¶
設祭之人宗子昆弟是庶不得自祭適子故云父之庶¶
宗子之諸父自是庶不得祭所生適子適子即是宗子¶
從父兄弟故云父之庶不祭無後祖之庶者宗子昆弟¶
無後而死其餘兄弟應祭之以兄弟並是祖庶不合立¶
廟故云祖之庶宗子諸父無後其餘諸父親者亦應合¶
祭之以諸父並是庶子不合立祖廟故云祖之庶義與¶
此不異也¶
<pb:KR3k0043_WYG_029-15a>¶
　　　養兄弟子為後後妾自生子議　通　典(後同/)¶
東晉成帝咸和五年散騎侍郎賀喬妻于氏上表云妾¶
昔初奉醮歸于賀氏𦙍嗣不殖母兄羣從以妾犯七出¶
數告賀氏求妾還妾姑薄氏過見矜愍無子歸之天命¶
婚姻之好義無絶離故使夫喬多立側媵喬仲兄羣哀¶
妾之身恕妾之志數謂親屬曰于新婦不幸無子若羣¶
陶新婦生前男以後當以一子與之陶氏旣産澄馥二¶
男其後子輝再孕羣即白薄若所育是男以乞新婦妾¶
<pb:KR3k0043_WYG_029-15b>¶
敬諾拜賜先爲衣服以待其生輝生之日洗浴斷臍妾¶
即取還服藥下乳以乳之陶氏時耴孩抱羣恒訶止婢¶
使有言其本末者羣輒責之誠欲使子一情以親妾而¶
絶本恩於所生輝百餘日無命不育妾誠自悲傷爲之¶
憔悴姑長上下益見矜憐羣續復以子率重見鎭撫妾¶
所以訖心盡力皆如養輝故率至於有識不自知非妾¶
之子也率生過周而喬妾張始生子纂于時羣尚平存¶
不以爲疑原薄及羣以率賜妾之意非唯以續喬之嗣¶
<pb:KR3k0043_WYG_029-16a>¶
乃以存妾之身妾所以得終奉烝嘗于賀氏縁守羣信¶
言也率年六歲纂年五歲羣始䘮亡其後言語漏洩而¶
率漸自嫌爲非妾所生率旣長與妾九族内外修姑姨¶
之親而白談者或以喬旣有纂其率不得乆安爲妾子¶
若不去則是與爲人後去年率卽歸還陶氏喬時寢疾¶
曰吾母兄平生之日所共議也陌上遊談之士遽能深¶
明禮情當與公私共論正之尋遂䘮亡率旣年小未究¶
大義動於游言無以自處妾亦婦人不逹典儀唯以聞¶
<pb:KR3k0043_WYG_029-16b>¶
於先姑謂妾養率以爲己子非所謂人後也妾受命不¶
天嬰此㷀獨少訖心力老而見棄曾無蜾蠃式榖之報¶
婦人之情能無怨結謹偹論其所不解六條其所疑十¶
事如左夫禮所謂爲人後者非養子之謂而世之不深¶
按禮文恒令此二事以相疑亂處斷所以大謬也凡言¶
後者非並時之稱明死乃主䘮生不先養今乃以生爲¶
人子亂於死爲人後此妾一不解也今談者以喬自有¶
纂不嫌率還本也原此失禮爲後之意傳曰爲人後者¶
<pb:KR3k0043_WYG_029-17a>¶
孰後後大宗也今喬上非大宗率不爲父後何繫於有¶
纂與無纂乎此妾二不解也夫以支子後大宗者爲親¶
屬既訖無以序昭穆列親踈故繫之以宗使百代不遷¶
故有立後之制今以兄弟之子而比之族人之子後大¶
宗此妾三不解也凡爲後者降其本親一等以成人之¶
性奉父母之命而出身於彼豈不異嬰孩之質受成長¶
於人不識所生唯識所養者乎鄙諺有之曰黃雞生卵¶
烏雞伏之但知爲烏雞之子不知爲黄雞之兒此言雖¶
<pb:KR3k0043_WYG_029-17b>¶
小可以喻大今以義合之後比成育之子此妾四不解¶
也禮傳曰爲人後者爲所後祖父母妻妻之父母昆弟¶
昆弟之子若子若子者義比於子而恩非子也故曰爲¶
後者異於爲子也今乃以爲後之公義奪育養之至恩¶
此妾五不解也與爲人後者自謂大宗無後族人旣已¶
選支子爲之嗣矣今人之中或復重爲之後後人者不¶
二之也自非狥爵則是貪財其舉不主於仁義故尤之¶
也非謂如率爲嫡長先定庶少後生而當以爲譏此妾¶
<pb:KR3k0043_WYG_029-18a>¶
六不解也妾又聞父母之於子生與養其恩相半豈胞¶
胎之氣重而長養之功輕孔子曰子生三年然後免於¶
父母之懐故服三年詩曰父兮生我母兮鞠我長我育¶
我顧我畜我出入腹我欲報之德昊天罔極凡此所歎¶
皆養功也螟蛉之體化爲蜾蠃班氏之族乳虎紀焉由¶
此觀之哺乳之義參於造化也今率雖受四體於陶氏¶
而成髪膚於妾身推燥居濕分肌損氣二十餘年已至¶
成人豈言在名稱之間而忘成育之功此妾一疑也夫¶
<pb:KR3k0043_WYG_029-18b>¶
人道之親父子兄弟夫婦皆一體也其義父子手足也¶
兄弟四體也夫妻判合也夫唯一體之親故曰兄弟之¶
子猶己子故以相字也今更以一體之親擬族人之踈¶
長養之實比出後之名此妾二疑也夫子之於父母其¶
情一也而有以父之尊厭母之親以父之故斷母之恩¶
以父之命替母之禮其義安取葢取尊父命也凡嫡庶¶
不分惟君所立是君命制於臣也慈母如母生死弗怠¶
是父命之行於子也妾之母率尊命則由羣之成言本¶
<pb:KR3k0043_WYG_029-19a>¶
義則喬之猶子計恩則妾之懐抱三者若此而今棄之¶
此妾三疑也諸葛亮無子取兄瑾子喬爲子喬本字仲¶
慎及亮有子瞻以喬爲嫡故改字伯松不以有瞻而遣¶
喬也葢以兄弟之子猶己子也陳壽云喬卒之後諸葛¶
恪被誅絕嗣亮旣自有後遣喬子舉還嗣瑾祀明恪不¶
絕嗣則舉不得還亮近代之純賢瑾正逹之士其兄弟¶
行事如此必不䧟子弟於不義而犯非禮於百代此妾¶
四疑也春秋傳曰陳女戴嬀生桓公莊姜以爲己子言¶
<pb:KR3k0043_WYG_029-19b>¶
爲己子取而字之傳又曰爲人後者爲之子徃而承之¶
也取而字之者母也徃而承之者子也在母母之仁也¶
則蜾蠃之育螟蛉在子子之義也則成人之後大宗也¶
茍能别以爲己子與爲後之子不同文也則可與求禮¶
情矣以義相况則宗猶父也父猶母也莊姜可得子戴¶
嬀之子繫之於夫也兄弟之子可以爲子繫之於祖名¶
例如此而論者弗尋此妾五疑也董仲舒一代純儒漢¶
朝毎有疑議未嘗不遣使者訪問以片言而折中焉時¶
<pb:KR3k0043_WYG_029-20a>¶
有疑獄曰甲無子拾遺旁棄兒乙養之以爲子及乙長¶
有罪殺人以狀語甲甲藏匿乙甲當何論仲舒斷曰甲¶
無子振活養乙雖非所生誰與易之詩云螟蛉有子蜾¶
蠃負之春秋之義父爲子隱甲宜匿乙詔不當坐夫異¶
姓不相後禮之明禁以仲舒之博學豈闇其義哉葢知¶
有後者不鞠養鞠養者非後而世人不别此妾六疑也¶
又一事曰甲有子乙以乞丙乙後長大而丙所成育甲¶
因酒色謂乙曰汝是吾子乙怒杖甲二十甲以乙本是¶
<pb:KR3k0043_WYG_029-20b>¶
其子不勝其忿自告縣官仲舒斷之曰甲生乙不能長¶
育以乞丙於義已絕矣雖杖甲不應坐夫拾兒路傍斷¶
以父子之律加杖所生附於不坐之條其爲予奪不亦¶
明乎今說者不逹養子之義唯亂稱爲人後此妾七疑¶
也漢代秦嘉早亡其妻徐淑乞子而養之淑亡後子還¶
所生朝廷通儒遺其鄉邑錄淑所養子還繼秦氏之祀¶
異姓尚不爲嫌况兄弟之子此妾八疑也吳朝周逸博¶
逹古今逸本左氏之子爲周氏所養周氏又自有子時¶
<pb:KR3k0043_WYG_029-21a>¶
人不逹者亦譏逸逸敷陳古今故卒不復本姓識學者¶
咸謂爲當矣此妾九疑也爲人後者止服所後而爲本¶
父服周一也女子適人降所生二也爲父後者爲出母¶
無服三也諸侯之庶子不得服其母四也庶子爲王不¶
敢服其母五也凡此五者非致人情禮稱以義斷恩節¶
文立焉率情立行者戎狄之道也患世人未能錯綜禮¶
文表裏仁義亂於大倫故漢哀以諸侯嗣天子各還尊¶
其私親以爲得周公嚴父之義而不知其大悖國典夫¶
<pb:KR3k0043_WYG_029-21b>¶
未名之子死而不哭旣名之後哭而不服三殤之差及¶
至齊斬所禀所受其體一也而長㓜異制等級若此又¶
今世人生子徃徃有殺而不舉者君子不受不慈之責¶
有司不行殺子之刑六親不制五服之哀賔客不修弔¶
問之禮豈不以其蠢爾初載未夷於人乎生而殺之如¶
此生而棄之受成長於他人則追名曰本吾子也乃全¶
責以父子之恩自同長育之功此妾十疑也勑下太常¶
廷尉禮律博士按舊典决處上博士杜瑗議云夫所謂¶
<pb:KR3k0043_WYG_029-22a>¶
爲人後者有先之名也言其旣沒於以承之耳非並存¶
之稱也率爲喬嗣則猶吾子羣之平素言又惻至其爲¶
子道可謂偹矣而猥欲同之與爲人後傷情棄義良可¶
悼也昔趙武之生濟由程嬰嬰死之日武爲服䘮三年¶
夫異姓名義其猶若此况骨肉之親有顧復之恩而無¶
終始之報况于氏所據皆有明證議不可奪廷史陳序¶
議令文無子而養人子以續亡者後於事役復除無㢠廻¶
避者聽之不得過一人令文養人子男後自有子男及¶
<pb:KR3k0043_WYG_029-22b>¶
閹人非親者皆别爲户按喬自有子纂率應别爲户尚¶
書張闓議賀喬妻于氏表與羣妻陶辭所稱不同陶辭¶
喬妻于氏無子夫羣命小息率爲喬嗣一年喬妾張生¶
纂故驃騎將軍顧榮謂羣喬已有男宜使率還問與爲¶
人後者不同故司空賀循取從子紘爲子鞠養之恩皆¶
如率循後有晩生子遣紘歸本率今欲喬即便見遣于¶
表養率以爲己子非謂爲人後立六義十疑以明爲後¶
不並存之稱生言長嫡死乃言後存亡異名又云乞養¶
<pb:KR3k0043_WYG_029-23a>¶
人子而不以爲後見於何經名不虚立當有所附於古¶
者無此事也今人養子皆以爲後于又云爲人後者族¶
人選支子爲之嗣非謂如率爲嫡先定庶㓜後生而以¶
爲譏此乃正率宜去非所以明其應留也且率以若子¶
之輕義奪至親之重恩是不可之甚也于知禮無養子¶
之文故欲因今世乞子之名而博引非類之物爲喻謂¶
養率可得自然成子避其與後之譏乎丹陽尹臣謨議¶
按于所陳雖煩辭博稱並非禮典正義可謂欲之而必¶
<pb:KR3k0043_WYG_029-23b>¶
爲之辭者也臣按尚書闓議言辭清允折理精練難于¶
之說要而合典上足以重一代之式愚以爲宜如闓議¶
　　　異姓爲後議(後漢宋魏/晉)¶
後漢吳商異姓爲後議曰或問以異姓爲後然當還服¶
本親及其子當又從其父而服耶將以異姓而不服也¶
答曰神不歆非族明非異姓所應祭也雖世人無後並¶
取異姓以自繼然本親之服骨血之恩無絕道也異姓¶
之義可同於女子出適還服本親皆降一等至於其子¶
<pb:KR3k0043_WYG_029-24a>¶
應從服者亦當同於女子之子從於母而服其外親今¶
出爲異姓作後其子亦當從於父母服之也父爲所生¶
父母周子宜如外祖父母之加也其昆弟之子父雖服¶
之大功於子尤無尊可加及其姊妹爲父小功則子皆¶
宜從於異姓之服不得過緦麻也范寗與謝安書曰稱¶
無子而養人子者自謂同族之親豈施於異姓今世行¶
之甚衆是謂逆人倫昭穆之序違經典紹繼之義也魏¶
時或爲四孤論曰遇兵饑饉有賣子者有棄溝壑者有¶
<pb:KR3k0043_WYG_029-24b>¶
生而父母亡無緦麻親其死必也有俗人以五月生子¶
妨忌之不舉者有家無兒收養教訓成人或語汝非此¶
家兒禮異姓不爲後於是便欲還本姓爲可不然博士¶
田瓊議曰雖異姓不相爲後禮也家語曰絶嗣而後他¶
人於禮爲非今此四孤非故廢其家祀旣是必死之人¶
他人收以養活且褒姒長養於褒便稱曰褒姓無常也¶
其家若絕嗣可四時祀之於門户外(徐幹曰祭所生父/母於門外不如左)¶
(右邉特爲立/宮室别祭也)有子可以爲後所謂神不歆非類也大理¶
<pb:KR3k0043_WYG_029-25a>¶
王朗議曰收捐拾棄不避寒暑且救垂絶之氣而肉必¶
死之骨可謂仁過天地恩踰父母者也吾以爲田議是¶
矣王修議曰當須分别此兒有識未有識耳有識以徃¶
自知所生雖創更生之命受育養之慈枯骨復肉亡䰟¶
更存當以生活之恩報公嫗不得出所生而背恩情報¶
生以死報施以力古之道也軍謀史于逹叔議曰此四¶
孤者非其父母不生非遇公嫗不濟既生既育由於二¶
家棄本背恩實未之可子者父母之遺體乳哺成人公¶
<pb:KR3k0043_WYG_029-25b>¶
嫗之厚恩也棄絕天性之道而戴他族不爲逆乎鄭伯¶
惡姜氏誓而絶之君子以爲不孝及其復爲母子傳以¶
爲善今宜謂子竭其筋力報於公嫗育養之澤若終爲¶
報父在爲母之服别立宮宇而祭之畢已之年也詩云¶
父兮生我母兮鞠我今四子服報如母不亦宜乎愛敬¶
哀戚報惠偹矣崔凱䘮制駮曰以爲宜服齊縗周方之¶
繼父同居者司徒廣陵陳矯字季弼本劉氏養於陳氏¶
及其薨劉氏弟子疑所服以問王肅答曰昔陳司徒䘮¶
<pb:KR3k0043_WYG_029-26a>¶
母諸儒陳其子無服甚失理矣爲外祖父母小功此以¶
異姓而有服者豈不以母之所生反重於父之所生不¶
亦左乎爲人後者其婦爲舅姑大功婦他人也猶爲夫¶
故父母降一等祖至親也而可以無服乎推婦降一等¶
則子孫宜係本親而降一等晉太宰魯公賈充李郭二¶
夫人有男皆夭充無嗣及充薨郭表充遺意以外孫韓¶
謐爲充子詔曰太宰尊勲不同常人自餘不得爲比宋¶
庾蔚之曰四孤之父母是事硋(五愛/反)不得存養其子豈¶
<pb:KR3k0043_WYG_029-26b>¶
不欲子之活推父母之情豈不欲與人爲後而茍使其¶
子不存耶如此則與父命後人亦何異旣爲人後何不¶
戴其姓神不歆非類葢捨己族而取他族爲後若己族¶
無所取後而養他子者生得養己之老死得奉其先祀¶
神有靈化豈不嘉其功乎唯所養之父自有後而本親¶
絶嗣者便當應還其本宗其宗祀服所養父母依繼父¶
齊縗周若二家俱無後則宜停所養家依爲人後服其¶
本親例降一等有子以後其父未有後之間别立室以¶
<pb:KR3k0043_WYG_029-27a>¶
祭祀之是也¶
　　　論晉出帝　　　　　　　歐陽修(五代/史)¶
嗚呼古之不幸無子而以其同宗之子爲後者聖人許¶
之著之禮經而不諱也而後世閭閻鄙俚之人則諱之¶
諱則不勝其欺與僞也故其茍偷竊取嬰孩襁褓諱其¶
父母而自欺以爲我生之子曰不如此則不能得其一¶
志盡愛於我而其心必二也而爲其子者亦自諱其所¶
生而絶其天性之親反視以爲叔伯父以此欺其九族¶
<pb:KR3k0043_WYG_029-27b>¶
而亂其人鬼親踈之屬凡物生而有知未有不愛其父¶
母者使是子也能忍而真絶其天性歟曾禽獸之不若¶
也使其不忍於中而外陽絶之是大僞也夫閭閻鄙俚¶
之人之慮於事者亦已深矣然而茍竊欺僞不可以爲¶
法者小人之事也惟聖人則不然以謂人道莫大於繼¶
絶此萬世之通制而天下之公行也何必諱哉所謂生¶
者未有不由父母而生者也故爲人後者必有所生之¶
父有所後之父此理之自然也何必諱哉其簡易明白¶
<pb:KR3k0043_WYG_029-28a>¶
不茍不竊不欺不僞可以爲通制而公行者聖人之法¶
也又以謂爲人後者以所承重故加其服以斬而不絶¶
其所生之親者天性之不可絶也然而恩有屈於義故¶
降其服以朞服外也服可以降而父母之名不可改故¶
著於經曰爲人後者爲其父母服自三代以來有天下¶
國家者莫不用之而晉氏不用也出帝之於敬儒絕其¶
父道臣而爵之非特以其義不當立不得已而絶之葢¶
亦習見閭閻鄙俚之所爲也五代干戈賊亂之世也禮¶
<pb:KR3k0043_WYG_029-28b>¶
樂崩壊三綱五常之道絶而先王之制度文章掃地而¶
盡於是矣如寒食野祭而焚紙錢天子而爲閭閻鄙俚¶
之事者多矣而晉氏起於夷狄以簒逆而得天下髙祖¶
以耶律德光爲父而出帝於德光則以爲祖而稱孫於¶
其所生父則臣而名之是豈可以人理責哉¶
　　　繼殤後服議　　　　　　　通　典¶
晉劉系之問荀訥禮䘮服小記爲殤後者服以其服按¶
鄭𤣥云言爲後據承之也殤無爲人父之道以本親之¶
<pb:KR3k0043_WYG_029-29a>¶
服服之按禮取後或可緦麻之親或五服之内若如鄭¶
㫖各從本親則爲殤後者可有無服之理殤雖無爲人¶
父之道今旣承之不得不稱之爲父而無服之處䘮即¶
情尋義無服之理有疑訥答曰今相承繼在殤者旣殁¶
之後主人近親皆以殤服服之踈族爲後更當斬縗三¶
年輕重殊駮非稱情立文也且後大宗當爲祭主於先¶
人輕降之服不可乆廢祭祀若應重服者記當曰服斬¶
文約而㫖明今之所服似非服重也當以爲後之故本¶
<pb:KR3k0043_WYG_029-29b>¶
施成人而不從殤耳¶
　　　爲人後議　　　　　　　羅虞臣(後同/)¶
或問譜之不予人之爲後者何也曰今之爲人後以利¶
焉而已抑本而誣禮者之爲也吾何予焉曰然則如何¶
而後可以爲人後曰卜子夏曰爲人後者孰後後大宗¶
也大宗不可絶故族人以支子後之晉張湛曰後大宗¶
所以承正統也若所繼非正統之重無相後之義今也¶
所後非大宗之主小宗五世之嫡而輒爲之置後無乃¶
<pb:KR3k0043_WYG_029-30a>¶
與先王之制異乎宗之嫡死而無子然後得爲置後庶¶
子不置後不繼祖與禰也非所後而後焉是曰誣禮捨¶
天性之愛而父他人孝子所不忍也是曰抑本茍有田¶
産財計則爭爲之後無則雖猶子於世父棄也是曰懐¶
利三者皆自叛於先王之教者也吾何予焉曰然則庶¶
子之無後者不爲厲乎曰禮曰殤與無後者從祖祔食¶
不斬祭也如之何其爲厲也曰人有抱其同宗之子而¶
育者則亦可以爲後乎曰可螟蛉之體化爲蜾蠃班氏¶
<pb:KR3k0043_WYG_029-30b>¶
之族乳虎紀焉養育之恩大矣哉其稱之爲父母也豈¶
若今之立繼者之比歟曰然則其於本生也其名也如¶
之何曰父母之名何可廢也昔宋崔凱曰本親有自然¶
之恩降一等亦足以明所後者爲重無緣乃絶之矣夫¶
未嘗謂可以絕其親而遽謂可以絕其名是惑矣曰不¶
幾於二本乎曰禮不有繼父慈母之名乎曰其服也則¶
如之何曰比之爲人後者爲其父母期報¶
　　　長子亦可爲人後議¶
<pb:KR3k0043_WYG_029-31a>¶
孫逺死而無嗣其弟重以長子彬後之或曰重之命非¶
也長子不得爲後曰斯重宗之義也吾將以重爲知禮¶
矣昔子思兄死而使其子白續伯父以主祖及曾祖之¶
祭葢逺嫌也以己代兄是謂奪宗以子繼伯父則有父¶
命焉其孔氏之家之變禮乎重之命惡得爲非¶
　　　譜法¶
或問譜法有進有黜曰他姓之子後吾宗雖成𣲖吾其¶
猶黜諸吾宗之子爲他姓後雖易世吾其猶進諸　譜¶
<pb:KR3k0043_WYG_029-31b>¶
法自大夫而下及士庶人有善行者死則書卒餘則書¶
没其自大夫而上書則各以其制未冠而死書殤殤有¶
成人之行書蚤卒記曰能執干戈衛社稷雖欲勿殤也¶
不亦可乎故吾譜敢竊例於仲尼　譜妾始自吾譜何¶
也以義起也昔魯莊之成風也文之嬴也襄之歸也成¶
之姒也妾也舉以子故書薨書塟書夫人春秋之義也¶
妾有承宗之子吾奚其不譜且聞之禮稱妾有子祔於¶
祖姑之廟廟可祔獨譜乎哉獨譜乎哉或問世有譜其¶
<pb:KR3k0043_WYG_029-32a>¶
出嫁之女者曰多乎哉彼則自有譜¶
　¶
　¶
　¶
　¶
　¶
　¶
　¶
<pb:KR3k0043_WYG_029-32b>¶
　¶
　¶
　¶
　¶
　¶
　¶
　¶
　稗編卷二十九¶
