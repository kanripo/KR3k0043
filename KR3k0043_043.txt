# -*- mode: mandoku-view; -*-
#+TITLE: 稗編
#+DATE: 2015-08-24 23:32:03.647112
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷四十三
<pb:KR3k0043_WYG_043-1a>¶
欽定四庫全書¶
　稗編卷四十三　　　　　明　唐順之　撰¶
　　諸家一¶
　　　藝文志　　　　　　　　　班　固¶
昔仲尼没而微言絶七十子䘮而大義乖故春秋分為¶
五詩分為四易有數家之傳戰國從衡真偽分爭諸子¶
之言紛然殽亂至秦患之乃燔滅文章以愚黔首漢興¶
改秦之敗大收篇籍廣開獻書之路迄孝武世書缺簡¶
<pb:KR3k0043_WYG_043-1b>¶
脫禮壊樂崩聖上喟然而稱曰朕甚閔焉於是建藏書¶
之䇿置冩書之官下及諸子傳說皆充天府至成帝時¶
以書頗散亡使謁者陳農求遺書於天下詔光禄大夫¶
劉向校經傳諸子詩賦歩兵校尉任宏校兵書太史令¶
尹咸校數術侍醫李柱國校方技每一書已向輙條其¶
篇目撮其㫖意録而奏之㑹向卒哀帝復使向子侍中¶
奉車都尉歆卒父業歆於是總羣書而奏其七畧故有¶
輯畧有六藝略有諸子略有詩賦略有兵書略有術數¶
<pb:KR3k0043_WYG_043-2a>¶
略有方技畧今刪其要以備篇籍¶
凡小學十家四十五篇易曰上古結繩以治後世聖人¶
易之以書契百官以治萬民以察盖取諸夬夬揚于王¶
庭言其宣揚於王者朝廷其用最大也古者八歲入小¶
學故周官保氏掌養國子教之六書謂象形象事象意¶
象聲轉注假借造字之本也漢興蕭何草律亦著其法¶
曰太史試學童能諷書九千字以上乃得為史又以六¶
體試之課最者以為尚書御史史書令史吏民上書字¶
<pb:KR3k0043_WYG_043-2b>¶
或不正輙舉劾六體者古文竒字篆書𨽻書繆篆蟲書¶
皆所以通知古今文字摹印章書幡信也古制書必同¶
文不知則闕問諸故老至於衰世是非無正人用其私¶
故孔子曰吾猶及史之闕文也今亡矣夫盖傷其寖不¶
正史籕篇者周時史官教學童書也與孔氏壁中古文¶
異體蒼頡七章者秦丞相李斯所作也爰歴六章者車¶
府令趙高所作也博學七章者太史令胡母敬所作也¶
文字多取史籕篇而篆體復頗異所謂秦篆者也是時¶
<pb:KR3k0043_WYG_043-3a>¶
始造𨽻書矣起於官獄多事茍趨省易施之於徒𨽻也¶
漢興閭里書師合蒼頡爰歴博學三篇㫁六十字以為¶
一章凡五十五章并為蒼頡篇武帝時司馬相如作凡¶
將篇無復字元帝時黄門令史游作急就篇成帝時將¶
作大匠李長作元尚書篇皆蒼頡中正字也凡將則頗¶
有出矣至元始中徴天下通小學者以百數各令記字¶
於庭中揚雄取其有用者以作訓纂篇順續蒼頡又易¶
蒼頡中重復之字凡八十九章臣復續揚雄作十三章¶
<pb:KR3k0043_WYG_043-3b>¶
凡一百三章無復字六藝羣書所載略備矣蒼頡多古¶
字俗師失其讀宣帝時徴齊人能正讀者張敞從受之¶
傳至外孫之子杜林為作訓故并列焉凡六藝一百三¶
家三千一百二十三篇六藝之文樂以和神仁之表也¶
詩以正言義之用也禮以明體明者著見故無訓也書¶
以廣聽知之術也春秋以㫁事信之符也五者盖五常¶
之道相須而備而易為之原故曰易不可見則乾坤或¶
幾乎息矣言與天地為終始也至於五學世有變改猶¶
<pb:KR3k0043_WYG_043-4a>¶
五行之更用事焉古之學者耕且養三年而通一藝存¶
其大體玩經文而已是故用日少而畜德多三十而五¶
經立也後世經傳既已乖離博學者又不思多聞闕疑¶
之義而務碎義逃難便辭巧説破壊形體説五字之文¶
至於三二萬言後進彌以馳逐故幼童而守一藝白首¶
而後能言安其所習毁所不見終以自蔽此學者之大¶
患也¶
儒家者流盖出於司徒之官助人君順隂陽明教化者¶
<pb:KR3k0043_WYG_043-4b>¶
也游文於六經之中留意於仁義之際祖述堯舜憲章¶
文武宗師仲尼以重其言於道最為高孔子曰如有所¶
譽其有所試唐虞之際殷周之盛仲尼之業已試之效¶
者也然惑者既失精㣲而辟者又隨時抑揚違離道本¶
茍以譁衆取寵後進循之是以五經乖析儒學寖衰此¶
辟儒之患¶
道家者流盖出於史官歴記成敗存亡禍福古今之道¶
然後知秉要執本清虚以自守卑弱以自持此君人南¶
<pb:KR3k0043_WYG_043-5a>¶
面之術也合於堯之克讓易之謙謙一謙而四益此其¶
所長也及放者為之則欲絶去禮樂兼棄仁義曰獨任¶
清虚可以為治¶
隂陽家者流盖出於羲和之官敬順昊天厯象日月星¶
辰敬授民時此其所長也及拘者為之則牽於禁忌泥¶
於小數舍人事而任鬼神¶
法家者流盖出於理官信賞必罰以輔禮制易曰先王¶
以明罰飭法此其所長也及刻者為之則無教化去仁¶
<pb:KR3k0043_WYG_043-5b>¶
愛專任刑法而欲以致治至於殘害至親傷恩薄厚¶
名家者流盖出於禮官古者名位不同禮亦異數孔子¶
曰必也正名乎名不正則言不順言不順則事不成此¶
其所長也及譥者為之則茍鉤鈲析亂而已¶
墨家者流盖出於清廟之官茅屋采椽是以貴儉養三¶
老五更是以兼愛一士大射是以上賢宗祀嚴父是以¶
右鬼順四時而行是以非命以孝視天下是以尚同此¶
其所長也及蔽者為之見儉之利因以非禮推兼愛之¶
<pb:KR3k0043_WYG_043-6a>¶
意而不知别親踈¶
從横家者流盖出於行人之官孔子曰誦詩三百使於¶
四方不能顓對雖多亦奚以為又曰使乎使乎言其當¶
權事制宜受命而不受詞此其所長也及邪人為之則¶
上詐諼而棄其信¶
雜家者流盖出於議官兼儒墨合名法知國體之有此¶
見王治之無不貫此其所長也及盪者為之則漫羡而¶
無所歸心¶
<pb:KR3k0043_WYG_043-6b>¶
農家者流盖出於農稷之官播百榖勸耕桑以足衣食¶
故八政一曰食二曰貨孔子曰所重民食此其所長也¶
及鄙者為之以為無所事聖王欲使君臣並耕悖上下¶
之序¶
小説家者流盖出於稗官街談巷語道聼塗説者之所¶
造也孔子曰雖小道必有可觀者焉致逺恐泥是以君¶
子不為也然亦弗滅也閭里小智者之所及亦使綴而¶
不忘如或一言可采此亦蒭蕘狂夫之議也諸子十家¶
<pb:KR3k0043_WYG_043-7a>¶
其可觀者九家而已皆起於王道既微諸侯力政時君¶
世主好惡殊方是以九家之術蠭出並作各引一端崇¶
其所善以此馳説取合諸侯其言雖殊辟猶水火相滅¶
亦相生也仁之與義敬之與和相反而皆相成也易曰¶
天下同歸而殊塗一致而百慮今異家者各推所長窮¶
知究慮以明其指雖有蔽短合其要歸亦六經之支流¶
餘裔使其人遭明王聖主得其所折中皆股肱之材已¶
仲尼有言禮失而求諸野方今去聖乆逺道術缺廢無¶
<pb:KR3k0043_WYG_043-7b>¶
所更索彼九家者不猶愈於野乎若能脩六藝之術而¶
觀此九家之言舍短取長則可以通萬方之略矣¶
兵權謀者以正守國以竒用兵先計而後戰兼形勢包¶
隂陽用技巧者也¶
兵形勢者靁動風舉後發而先至離合背鄉變化無常¶
以輕疾制敵者也¶
兵隂陽者順時而發推刑德隨斗擊因五勝假鬼神而¶
為助者也¶
<pb:KR3k0043_WYG_043-8a>¶
兵技巧者習手足便噐械積機關以立攻守之勝者也¶
兵家者盖出古司馬之職王官之武備也洪範八政八¶
曰師孔子曰為國者足食足兵以不教民戰是謂棄之¶
明兵之重也易曰古者刳木為弧剡木為矢弧矢之利¶
以威天下其用上矣後世燿金為刃割革為甲噐械甚¶
備下及湯武受命以師克亂而濟百姓動之以仁義行¶
之以禮讓司馬法是其遺事也自春秋至於戰國出竒¶
設伏變詐之兵並作漢興張良韓信序次兵法凡百八¶
<pb:KR3k0043_WYG_043-8b>¶
十二家刪取要用定著三十五家諸吕用事而盗取之¶
武帝時軍政楊僕捃摭遺逸紀奏兵録猶未能備至于¶
孝成命任宏論次兵書為四種¶
天文者序二十八宿歩五星日月以紀吉㓙之象聖王¶
所以叅政也易曰觀乎天文以察時變然星事&ZX-111526;悍非¶
湛宻者弗能由也夫觀景以譴形非明主亦不能服聽¶
也以不能由之臣諫不能聴之主此所以兩有患也¶
厯譜者序四時之位正分至之節㑹日月五星之辰以¶
<pb:KR3k0043_WYG_043-9a>¶
考寒暑殺生之實故聖王必正厯數以定三統服色之¶
制又以探知五星日月之會凶阨之患吉隆之喜其術¶
皆出焉此聖人知命之術也非天下之至材其孰與焉¶
道之亂也患出於小人而強欲知天道者壊大以為小¶
削逺以為近是以道術破碎而難知也五行者五常之¶
形氣也書云初一曰五行次二曰羞用五事言進用五¶
事以順五行也貎言視聴思心失而五行之序亂五星¶
之變作皆出於律厯之數而分為一者也其法亦起五¶
<pb:KR3k0043_WYG_043-9b>¶
德終始推其極則無不至而小數家因此以為吉凶而¶
行於世寖以相亂¶
蓍龜者聖人之所用也書曰女則有大疑謀及卜筮易¶
曰定天下之吉凶成天下之亹亹者莫善于蓍龜是故¶
君子將有為也將有行也問焉而以言其受命也如響¶
無有逺近幽深遂知來物非天下之至精其孰能與於¶
此及至衰世懈於齋戒而屢煩卜筮神明不應故筮瀆¶
不告易以為忌龜厭不吿詩以為刺¶
<pb:KR3k0043_WYG_043-10a>¶
雜占者紀百事之象候善惡之徴易曰占事知來衆占¶
非一而夢為大故周有其官而詩載熊羆虺蛇衆魚旐¶
旟之夢著明大人之占以考吉凶盖參卜筮春秋之説¶
訞也曰人之所忌其氣燄以取之訞由人興也人失常¶
則訞興人無釁焉訞不自作故曰德勝不祥義厭不惠¶
桑榖共生太戊以興雊雉登鼎武丁為宗然惑者不稽¶
諸躬而忌訞之見是以詩刺召彼故老訊之占夢傷其¶
舍本而憂末不能勝凶咎也¶
<pb:KR3k0043_WYG_043-10b>¶
形法者大舉九州之勢以立城郭室舍形人及六畜骨¶
法之度數噐物之形容以求其聲氣貴賤吉凶猶律有¶
長短而各徴其聲非有鬼神數自然也然形與氣相首¶
尾亦有有其形而無其氣有其氣而無其形此精微之¶
獨異也¶
數術者皆明堂羲和史卜之職也史官之廢乆矣其書¶
既不能具雖有其書而無其人易曰茍非其人道不虚¶
行春秋時魯有梓慎鄭有禆竈晋有卜偃宋有子韋六¶
<pb:KR3k0043_WYG_043-11a>¶
國時楚有甘公魏有石申夫漢有唐都庻得麤觕盖有¶
因而成易無因而成難故因舊書以序數術為六種¶
醫經者原人血脉經絡骨髓隂陽表裏以起百病之本¶
死生之分而用度箴石湯火所施調百藥齊和之所宜¶
至齊之得猶磁石取鐡以物相使拙者失理以瘉為劇¶
以生為死¶
經方者本草石之寒温量疾病之淺深假藥味之滋因¶
氣感之宜辯五苦六辛致水火之齊以通閉解結反之¶
<pb:KR3k0043_WYG_043-11b>¶
於平及失其宜者以熱益熱以寒増寒精氣内傷不見¶
於外是所獨失也故諺曰有病不治當得中醫¶
房中者情性之極至道之際是以聖王制外樂以禁内¶
情而為之節文傳曰先王之作樂所以節百事也樂而¶
有節則和平壽考及迷者弗顧以生疾而殞性命¶
神仙者所以保性命之真而游泳於其外者也聊以盪¶
意平心同死生之域而無怵惕於胷中然而或者專以¶
為務則誕欺怪迂之文彌以益多非聖王之所以教也¶
<pb:KR3k0043_WYG_043-12a>¶
孔子曰索隱行怪後世有述焉吾弗為之矣¶
方技者乃生生之具王官之一守也太古有岐伯俞拊¶
中世有扁鵲秦和盖論病以及國原診以知政漢興有¶
倉公今其技術晻昩故論其書以序方技為四種¶
　　　史記六家論　　　　　　　司馬談¶
天下一致而百慮同歸而殊塗夫隂陽儒墨名法道德¶
此務為治者也直所從言之異路有省不省耳甞竊觀¶
隂陽之術大詳而衆忌諱使人拘而多畏然其序四時¶
<pb:KR3k0043_WYG_043-12b>¶
之大順不可失也儒者博而寡要勞而少功是以其事¶
難盡從然其序君臣父子之禮列夫婦長幼之别不可¶
易也墨者儉而難遵是以其事不可徧循然其彊本節¶
用不可廢也法家嚴而少恩然其君臣上下之分不可¶
改也名家使人儉而善失真然其正名實不可不察也¶
道家使人精神專一動合無形贍足萬物其為術也因¶
隂陽之大順采儒墨之善撮名法之要與時遷移應物¶
變化立俗施事無所不宜指約而易操事少而功多儒¶
<pb:KR3k0043_WYG_043-13a>¶
者則不然以為人主天下之儀表也主倡臣和主先臣¶
隨如此則主勞而臣佚至於大道之要去健羡黜聰明¶
釋此而任術夫神大用則竭形大勞則敝神形早衰欲¶
與天地長乆非所聞也夫隂陽四時八位十二度二十¶
四節各有教令曰順之者昌逆之者亡未必然也故曰¶
使人拘而多畏夫春生夏長秋收冬藏此天道之大經¶
也弗順則無以為天下綱紀故曰四時之大順不可失¶
也夫儒者以六藝為法六藝經傳以千萬數累世不能¶
<pb:KR3k0043_WYG_043-13b>¶
通其學當年不能究其禮故曰博而寡要勞而少功若¶
夫列君臣父子之禮序夫婦長幼之别雖百家不能易¶
也墨者亦上堯舜道言其德行曰堂高三丈土階三等¶
茅茨不剪樸椽不斵飯土簋歠土鉶糲粱之食藜藿之¶
&ZX-1117dc;夏日葛衣冬日鹿裘其送死桐棺三寸舉音不盡其¶
哀教䘮禮必以此為萬民率使天下法若此則尊卑無¶
别也夫世異時移事業不必同故曰儉而難遵要曰彊¶
本節用則人給家足之道也此墨子之所長雖百家不¶
<pb:KR3k0043_WYG_043-14a>¶
能廢也法家不别親踈不殊貴賤壹㫁於法則親親尊¶
尊之恩絶矣可以行一時之計而不可長用也故曰嚴¶
而少恩若尊主卑臣明分職不得相踰越雖百家不能¶
改也名家苛察繳繞使人不得反其意剸决於名時失¶
人情故曰使人儉而善失真若夫控名責實參伍不失¶
此不可不察也道家無為又曰無不為其實易行其辭¶
難知其術以虗無為本以因循為用無成勢無常形故¶
能究萬物之情不為物先不為物後故能為萬物主有¶
<pb:KR3k0043_WYG_043-14b>¶
法無法因時為業有度無度因物與合故曰聖人不巧¶
時變是守虚者道之常也因者君之綱也羣臣並至使¶
各自明也其實中其聲者之謂端實不中其聲者謂之¶
&ZX-111753;&ZX-111753;言不聽奸廼不生賢不肖自分白黑乃形在所欲¶
用耳何事不成乃合大道混混𡨕㝠光耀天下復反無¶
名凡人所生者神也所托者形也神大用則竭形大勞¶
則敝形神離則死死者不可復生離者不可復合故聖¶
人重之由此觀之神者生之本形者生之具不先定其¶
<pb:KR3k0043_WYG_043-15a>¶
神形而曰我有以治天下何由哉¶
　　　論諸子　　　　　　　　　劉　勰¶
漢成普思子政讎校於是七略芬菲流鱗萃止殺青所¶
編百有八十餘家然繁言雖積而本體易總述道言治¶
枝條五經其純粹者入矩踳駁者出規禮記月令取乎¶
吕氏之紀三年問䘮寫乎荀子之書此純粹之類也若¶
乃湯之問棘云蚊睫有雷霆之聲惠施對梁王云蝸角¶
有伏尸之戰列子有移山跨海之談淮南有傾天折地¶
<pb:KR3k0043_WYG_043-15b>¶
之説此踳駁之類也是以世疾諸混洞虚誕按歸藏之¶
經大明迂怪乃稱羿斃十日姮娥奔月殷湯如茲况諸¶
子乎至如商韓之六虱五蠧棄孝廢仁轅藥之禍非虚¶
至也公孫之白馬孤犢辭巧理拙魏牟比之鴞鳥非妄¶
貶也昔東平求諸子史記而漢朝不與盖以史記多兵¶
謀而諸子雜詭術也然洽聞之士宜撮綱要覽華而食¶
實棄邪而採正極睇參差亦學家之壯觀也研夫孟荀¶
所述理懿而辭雅管晏屬篇事覈而言練列御㓂之書¶
<pb:KR3k0043_WYG_043-16a>¶
氣偉而采竒鄒子之説心奢而辭壯墨翟隨巢意顯而¶
語質尸佼尉繚術通而文鈍鶡冠綿綿亟發深言鬼谷¶
渺渺毎環其義情辨以澤文子擅其能辭約而精尹文¶
得其要慎到折宻理之巧韓非著博喻之富吕氏鑒逺¶
而體周淮南汎採而文麗斯則得百氏之華采而辭氣¶
之大略也若夫陸賈典語賈誼新書揚雄法言劉向説¶
苑王符潜夫崔寔政論仲長昌言杜夷幽求咸叙經典¶
或明政術雖標論名歸乎諸子何者博明萬事為子適¶
<pb:KR3k0043_WYG_043-16b>¶
辨一理為論彼皆蔓延雜説故入諸子之流¶
　　　荀子　　　　　　　　　　黄　震¶
余讀荀卿書然後知昌黎公之不可及雖歐陽子最尊¶
昌黎公其議論亦有時而異者大抵誦述正論於義理¶
開明之日易辨明正理於是非迷謬之世難自戰國縱¶
横之説興而處士横議之風熾極而至於莊周并收一¶
世之怪大肆滑稽之口以戲薄堯舜禹湯文武周公孔¶
子之道而天下之正理世無復知于斯時也知尊王而¶
<pb:KR3k0043_WYG_043-17a>¶
賤覇知尊孔氏而黜異端孟子之後僅有荀子一人而¶
世不稱荀子何哉盖嘗考其故由漢及唐皆尊老莊其¶
間溢出而為禪學者亦莊老之餘漲而荀子嘗斥老聃¶
為知詘而不知伸斥莊周為蔽於天而不知人其説正¶
由與漢及唐之學者相背偽宜其不之稱也獨一昌黎¶
公奮自千載無傳之後破除千載謬迷之説尊孟子以¶
續孔氏而表荀子以次孟子卓哉正大之見孔孟以來¶
一人而已其關繫正邪之辨為何如哉迨至我朝理學¶
<pb:KR3k0043_WYG_043-17b>¶
大明三尺孺子亦知嚮方矣老蘇以傑然不世出之才¶
反獨逺追戰國縱横之學此與荀子正相南北識者已¶
疑之歐陽子一見乃驚嘆以為荀子夫荀子明儒術於¶
戰國縱横之時而老蘇祖縱横於本朝崇儒之日同耶¶
異耶而謂蘇為荀耶或者特於其文而言之耶又曰昌¶
黎謂荀子大醇小疵世之因而指實其小疵者曰非子¶
思孟子也曰謂性為惡而謂為善者偽也若然則豈止¶
小疵而已哉余觀其非子思孟子盖其妄以知道自任¶
<pb:KR3k0043_WYG_043-18a>¶
故欲排二子而去之以自繼孔子之傳其意盡於篇末¶
可見矣正坐不自量耳至其以為善為偽則其説雖可¶
驚其意猶可録盖彼所謂偽者人為之名非詐偽之偽¶
若曰人性本惡脩為斯善其意專主習而不主性其説¶
遂墮一偏而又古今字義漸變不同如古以媚為深愛¶
而後世以為邪古以佞為能言而後世以為諂荀子之¶
所謂偽殆類中庸之所謂矯而擇言不精遂犯衆罵不¶
然何至以為善為詐偽之偽也哉惟其本意之所指初¶
<pb:KR3k0043_WYG_043-18b>¶
不其然此昌黎姑恕其説而指為小疵歟抑荀子之小¶
疵雖其議論之近理者亦或不免不但非孟言性而已¶
也大抵荀子之所主者在禮而曰禮之敬文也則禮之¶
本於内心者卿殆未之深考故其議禮之效惟欲辨分¶
以足用其於論王伯曰粹而王駮而伯曰義立而王信¶
立而伯幾謂王伯無異道特在醇不醇之間至於内外¶
義利之分則略不之及又謂能治其國則文繡為當然¶
而厚葬為無害其與他日譏齊威滛佚而猶許其有大¶
<pb:KR3k0043_WYG_043-19a>¶
節者無以異然則使荀卿而用於世亦不過富國強兵¶
善致鄰國成覇功爾¶
　　　辯家語為荀氏之傳　　　　葉　適¶
按論語君召使擯色勃如也足躩如也公西赤宗廟之¶
事如會同端章甫願為小相焉孔子曰赤也為之小孰¶
能為之大然則君在其國而宗廟出其境而會朝固皆¶
有相擇能而使無常官事畢而止夾谷之會孔子與齊¶
人辯爭最著其效至於能還鄆讙龜隂之田而孔子及¶
<pb:KR3k0043_WYG_043-19b>¶
子路由此預魯政矣故學者訛傳以為相魯也相與不¶
相於孔子無所加損然弟子名實之不知而後世以虚¶
言為實用則學者之心術疎矣又按論語子疾病子路¶
使門人為臣病間曰乆矣哉由之行詐也無臣而為有¶
臣吾誰欺欺天乎詳此則孔子見用子路以為喜而孔¶
子不喜子路以為貴而孔子不貴又孔子自言以吾從¶
大夫之後者再皆明其義非樂其官則所謂有喜色而¶
樂以貴下人者果非也又按始誅少正卯子貢進曰夫¶
<pb:KR3k0043_WYG_043-20a>¶
少正卯魯之聞人今夫子為政而始誅之其為失乎詳¶
此則少正卯之聞次於孔子又按下文有父子訟者同¶
狴執之三月不决其父請止孔子捨之夫父子訟真大¶
罪而孔子尚欲化之使復於善少正卯為國聞人其罪¶
未彰而孔子乃先事設誅播揚其惡由後為夫子本㫖¶
則其前為非夫子本㫖明矣按舜讒説殄行震驚朕師¶
故命龍作納言出納惟允而周召之於頑民待之數世¶
然則湯誅尹諧文王誅繙正以至華士付乙史何少正¶
<pb:KR3k0043_WYG_043-20b>¶
卯殆書生之寓言非聖賢之實録也使後世謂聖人之¶
用不量先後緩急教未加而遽震於大討輕舉妄發以¶
害中道而曰孔子實然盖百世所同患矣自子思孟子¶
猶皆不然獨荀况近之故余以為荀氏之傳也¶
　　　春秋繁露　　　　　　　　通　考(後同/)¶
晁氏曰漢董仲舒撰史稱仲舒説春秋事得失聞舉玉¶
杯繁露清明竹林之屬數十篇十餘萬言皆傳於後世¶
今溢而為八十二篇又通名繁露皆未詳隋唐卷目與¶
<pb:KR3k0043_WYG_043-21a>¶
今同但多訛舛崇文總目其書盡八十二篇義或宏博¶
非出近世然其間篇第亡舛無以是正又即用玉杯題¶
篇疑後人取而附著云陳氏曰非當時本書也先儒疑¶
辨詳矣¶
程氏演繁露曰繁露十七卷紹興間董某所進臣觀其¶
書辭意淺薄間掇取董仲舒䇿語雜置其中輙不相倫¶
比臣固疑非董氏本書矣又班固記其説春秋凡數十¶
篇玉杯繁露清明竹林各為之名似非一書今董某進¶
<pb:KR3k0043_WYG_043-21b>¶
本通以繁露冠書而玉杯清明竹林特各居其篇卷之¶
一愈益可疑他日讀太平寰宇記及杜佑通典頗見所¶
引繁露語言顧董氏今書無之寰宇記曰三皇驅車抵¶
谷口通典曰劍之在左蒼龍之象也刀之在右白虎之象¶
也鈎之在前朱雀之象也冠之在首𤣥武之象也四者¶
人之盛飾也此數語者不獨今書所無且其體致全不¶
相似臣然後敢言今書之非真本也牛享問崔豹冕旒¶
以繁露者何答曰綴玉而下垂如繁露也則繁露也者¶
<pb:KR3k0043_WYG_043-22a>¶
古冕之旒似露而垂是其所從假以名書也以杜樂所¶
引推想其書皆句用一物以發己意有垂旒凝露之象¶
焉則玉杯竹林同為託物又可想見也漢魏間人所為¶
文名有連珠者其聨貫物象以逹己意略與杜樂所引¶
同如曰物勝權則衡殆形過鏡則影窮者是其凡最也¶
以連珠而方古體其殆繁露之所自出歟其名其體皆¶
契合無殊矣¶
又曰淳熈乙未予佐蓬監館本有春秋繁露既甞書所¶
<pb:KR3k0043_WYG_043-22b>¶
見於卷末而正定其為非古矣後又因讀太平御覽凡¶
其部彚列叙古繁露語特多如曰禾實於野粟缺於倉¶
皆竒怪非人所意此何謂也又曰金干土則五榖傷土¶
干金則五榖不成張湯欲以鶩當鳬祠祀宗廟仲舒曰¶
鶩非鳬鳬非鶩愚以為不可又曰以赤統者幘尚赤諸¶
如此類亦皆附物著理無憑虚發語者然後益自信予¶
所正定不謬也御覽太平興國間編輯此時繁露之書¶
尚存今遂逸不傳可歎也已¶
<pb:KR3k0043_WYG_043-23a>¶
　　　春秋決事比¶
崇文總目漢董仲舒撰初仲舒既老病致仕朝廷毎有¶
政議武帝數遣廷尉張湯問其得失於是作春秋决疑¶
二百三十二事動以經對¶
按此即獻帝時應劭所上仲舒春秋㫁獄以為幾焚棄¶
於董卓蕩覆王室之時者也仲舒通經醇儒三䇿中所¶
謂任德不任刑之説正心之説皆本春秋以為言至引¶
正誼不謀利明道不計功以折江都王尤為深得聖經¶
<pb:KR3k0043_WYG_043-23b>¶
賢傳之㫖趣獨災異之對引兩觀桓僖亳社火災妄釋¶
經意而導武帝以果於誅殺與素論大相反西山眞公¶
論之詳矣决事比之書與張湯相授受度亦災異對之¶
類耳帝之馭下以深刻為明湯之决獄以&ZX-111bb7;酷為忠而¶
仲舒乃以經術附㑹之王何以老莊宗㫖釋經昔人猶¶
謂其罪深於桀紂况以聖經為縁飾滛刑之具導人主¶
以多殺乎其罪又甚於王何矣¶
又按漢刑法志言自公孫𢎞以春秋之義䋲下張湯以¶
<pb:KR3k0043_WYG_043-24a>¶
峻文决理於是見知腹誹之獄興湯傳又言湯請博士¶
弟子治春秋尚書者補廷尉史盖漢人專務以春秋决¶
獄陋儒酷吏遂得以因縁假飾徃徃見二傳中所謂責¶
備之説誅心之説無將之説與其所謂巧詆深文者相¶
類耳聖賢之意其有是哉常秩謂孫復所學春秋商君¶
法耳想亦此意¶
　　　太𤣥本㫖序(論𤣥不可/以準易)　　　葉子竒¶
揚子作太𤣥以擬易易之用二而𤣥之用三用二故二¶
<pb:KR3k0043_WYG_043-24b>¶
其二以為四二其四以為八二其八以為十六二其十¶
六以為三十二二其三十二以為六十四也用三故三¶
其三以為九三其九以為二十七三其二十七以為八¶
十一也易凢六重之故其爻六𤣥凢四重之故其位四¶
易畫則自下而上自前而後以☰(乾/一)☱(兊/二)☲(離/三)☳(震/四)☴¶
(巽/五)☵(坎/六)☶(艮/七)☷(坤/八)八卦一貞八悔而互重之故其究為¶
六十四卦𤣥畫則自上而下自内而外以二(一方/一州)□(一/方)¶
(二/州)□(一方/三州)□(二方/一州)□(二方/二州)□(二方/三州)□(三方/一州)□(三方/二州)□(三/方)¶
<pb:KR3k0043_WYG_043-25a>¶
(三/州)九首三部三家而互重之故其究為八十一首此易¶
𤣥取用不同之効也易立天地人之道曰隂陽剛柔仁¶
義故其畫不過於一竒一偶之兩端𤣥立天地人之道¶
曰始中終思福禍下中上故其畫遂有一(一方一州/一部一家)&ZX-111787;¶
(二方二州/二部二家)□(三方三州/三部三家)之三體盖易以兩之𤣥以參之¶
也易自復至乾為陽自姤至坤為隂此二至隂始陽生¶
之機也𤣥自中至法為陽自應至養為隂此亦二至隂¶
始陽生之候也復之初九姤之初六當二至晝夜子午¶
<pb:KR3k0043_WYG_043-25b>¶
之半中之次六應之次六亦當二至晝夜子午之半此¶
則易之與𤣥應天之運也易則一正一反對待而為序¶
𤣥則跌隂跌陽交錯而分家易則爻多而卦少由其畫¶
止偶𤣥則位少而首多由其畫至三至於遡流而窮源¶
自象而推理則易有太極𤣥則有𤣥也是則用雖不同¶
而所同者體數雖不同而所同者理也此則易之與𤣥¶
可以類推而通者也雖然易之儀象卦數布置錯綜與¶
天地造化無不合由其理出於自然此所以為聖人之¶
<pb:KR3k0043_WYG_043-26a>¶
學𤣥之方州部家分綴附㑹求律厯節候而強其合由¶
其智出於臆見此所以為賢人之術易之立象命名莫¶
不有義如乾之六陽健莫如也故以名乾坤之六隂順¶
莫如也故以名坤天地交而為泰天地隔而為否一陽¶
來而為復一隂生而為姤五陽决一隂而為夬五隂剥¶
一陽而為剥以至六十四卦莫不皆然我不知𤣥之為¶
中為周為礥為閑以至八十一首其於四畫之位果何¶
所見以取象命名乎此求而未通者一也夫卦與首既¶
<pb:KR3k0043_WYG_043-26b>¶
不同爻與位亦有異徒擬中於中孚擬周為復擬礥閑¶
為屯吾不知何中之虚何陽之復何剛柔始交而難生¶
初無其義此求而未通者二也夫易爻以立卦辭以明¶
爻故爻有六而辭亦六今𤣥畫有四而賛辭反九是上¶
無所明下無所屬首自首而賛自賛本末二致此求而¶
未通者三也易畫自下而上故爻辭亦自下而上𤣥畫¶
自上而下而賛辭乃自下而上上下背馳此求而未通¶
者四也易名陽爻以九隂爻以六今𤣥雖列九賛但以¶
<pb:KR3k0043_WYG_043-27a>¶
次言之初無指名此求而未通者五也易之爻位吉㓙¶
推之以才德時象之變錯之以中正剛柔之位故可吉¶
可㓙其法變動而不拘今𤣥例以陽家一三五七九為¶
晝措辭吉二四六八為夜措辭㓙隂家二四六八為晝¶
措辭吉一三五七九為夜措辭㓙自始至終一定不移¶
其法膠固而無變此求而未通者六也聖人之於易雖¶
未嘗不致其扶陽抑隂之義然隂陽者造化之本不可¶
相無聖人於其不可相無者則以健順仁義之屬明之¶
<pb:KR3k0043_WYG_043-27b>¶
雖其消息之際有淑慝之分固未始以陽全吉而隂全¶
㓙也今𤣥例以晝吉夜㓙隂禍陽福恐亦未足以盡聖¶
人之微㫖此求而未通者七也聖人仰觀俯察見天地¶
之間不過隂陽兩端而已因畫一竒以象陽畫一耦以¶
象隂竒耦之上復加一隂一陽馴而至於六十四卦三¶
百八十四爻其餘歲數雖不求其盡合而自無不合今¶
𤣥首畫既不同别立九賛以兩賛當一日凡七百二十¶
九賛當一歳三百六十四日半外立踦嬴二賛以當氣¶
<pb:KR3k0043_WYG_043-28a>¶
盈朔虚雖於歲數盡合盖亦模倣於厯以附㑹焉初未¶
見其必然恐彌綸天地之經殆不如此此求而未通者¶
八也故朱子曰太𤣥亦是拙底工夫豈不以此乎雖然¶
不究六經之㫖無以見諸子之缺不觀諸子之缺無以¶
見六經之全如𤣥也劉歆見謂覆瓿則已甚之毁桓譚¶
比之聖人則過情之譽要之雄盖學聖人之作而未至¶
者也求之兩漢又豈多得哉盖亦自成其一家之學也¶
今觀宋陸舊註尚多舛失輙不揆而為之解雖膚見諛¶
<pb:KR3k0043_WYG_043-28b>¶
聞不足以窮𤣥之藴奥然於文義之近亦或庻幾焉然¶
而雄也擬易於𤣥有以傳其學愚也索𤣥之㫖未免缺¶
其疑雖其固陋不能有以知𤣥然亦不可謂後世無揚¶
子雲也今䟽其所疑於卷首尚俟來哲以折衷云¶
　　　論太𤣥　　　　　　　　　司馬光¶
班固稱諸儒或譏揚雄非聖人而作經猶春秋吳楚之¶
君僣號稱王余亦私怪雄不賛易而别為𤣥易之道其¶
於天人之藴備矣而雄其有以加之乃更為一書且不¶
<pb:KR3k0043_WYG_043-29a>¶
知其焉所用之故亦不謂雄宜為𤣥也及長學易苦其¶
幽奥難知以為𤣥者賢人之書校於易其義必淺其文¶
必易夫登喬山者必踐於坱埤適滄海者必沿於江漢¶
故願先從事於𤣥以漸進於易庶幾乎其可跂而望也¶
於是求之積年始得觀之初則溟涬漫漶略不可入乃¶
研精易慮屛人事而讀之數十過參以首尾稍得窺其¶
梗槩然後置書嘆曰嗚呼揚子雲真大儒者耶孔子沒¶
後知聖人之道者非子雲而誰孟荀殆不足擬况其餘¶
<pb:KR3k0043_WYG_043-29b>¶
乎觀𤣥之書明則極於人幽則盡於神大則包宇宙細¶
則入毛髪合天地人之道以為一究其根本示人所出¶
胎育萬物而兼為之母若地履之而不可窮也若海挹¶
之而不可竭也盖天下之道雖有善者蔑以易此矣考¶
之於渾元之初而𤣥已生察之於當今而𤣥非不行窮¶
之於天地之季而𤣥不可亡叩之以萬物之情而不漏¶
測之以鬼神之狀而不違槩之以六經之言而不悖藉¶
使聖人復生視𤣥必釋然而笑以為得己之心矣乃知¶
<pb:KR3k0043_WYG_043-30a>¶
𤣥者以賛易也非别為書以與易角逐也何歆固知之¶
之淺而過之之深也¶
　　　附論潜虚　　　　　　　　王應麟¶
　潜虚心學也以元為首心法也人心其神乎潜天而¶
　天潜地而地温公之學子雲之學也先天圖皆自中¶
　起萬化萬事生乎心豈惟先天哉連山始艮終而始¶
　也歸藏先坤闔而闢也易之乾太極之動也𤣥之中¶
　一陽之初也皆心之體一心正而萬事正謹始之義¶
<pb:KR3k0043_WYG_043-30b>¶
　在其中矣邵子曰𤣥其見天地之心愚於虚亦云虚¶
　之元即乾坤之元即春秋之元一心法之妙也張文¶
　饒衍義以養氣釋元似未盡本㫖¶
　　　譜𤣥　　　　　　　　　　馬端臨(通考/)¶
晁氏撰易𤣥星紀圖一卷以温公𤣥厯及邵康節太𤣥¶
凖易圖合而譜之以見揚雄以首凖卦非出私意盖有¶
星候為之機括且辨正古今諸儒之失如羡不當凖臨¶
夷不當凖大壯之類凡此難與諸家口舌爭觀譜則彼¶
<pb:KR3k0043_WYG_043-31a>¶
自屈矣此譜𤣥所以作也¶
　　　論太𤣥　　　　　　　　　鮑雲龍¶
朱子曰子雲為人思沉會去思索如隂陽消長之妙他¶
直是去推求張平子謂其妙極道數使人論難隂陽之¶
事漢家得天下二百歲之書與五經相擬鮑氏曰天日¶
錯行隂陽更迭死生相摎萬物乃躔此言明生魄死魄¶
死明生死生相授萬物纒綿而成就也如曰察龍虎之¶
文觀鳥龜之理立天經曰隂與陽立地緯曰縱與横立¶
<pb:KR3k0043_WYG_043-31b>¶
人行曰晦與明此言天為經地為緯南北為經東西為¶
緯晦明賢愚之分在其中矣如曰一晝一夜然後作一¶
日一隂一陽然後生萬物此言夏晝六十刻冬夜六十¶
刻夜長無過冬至晝長無過夏至冬至之夜不如夏至¶
之晝故晝數多又如曰生陽莫如子生隂莫如午西北¶
則子筭盡東南則午算盡此言陽起子終午隂起午終¶
子西南尚有㣲陽故至西北而算盡東北尚有㣲隂故¶
至東南而算極至於陽道常饒隂道常乏言陽全用隂¶
<pb:KR3k0043_WYG_043-32a>¶
半用也南北定位東西通氣言子午定位者隂陽之府¶
東木旺則西金死氣應而相通也其論日月也曰日有¶
南有北不南不北則無冬夏月有徃有來不徃不來則¶
晦朔不成聖人察乎脁側匿之變而律乎日月雌雄之¶
序盖日南至牽牛北至東井南為太陽北為太隂陽精¶
至太陽為夏隂精至太隂為冬晦而月見西曰朓朔而¶
月見東曰側匿(餘見太/陽章)其論隂陽數也曰子午數九丑¶
未八寅申七卯酉六辰戌五巳亥四故律四十二吕三¶
<pb:KR3k0043_WYG_043-32b>¶
十六或還或否凡七十有八甲己數九乙庚八丙辛七¶
丁壬六戊癸五聲生於日律生於辰聲以情質律以和¶
聲聲律恊而八音生盖以黄鍾起子乾始初九午為子¶
宫故數俱九以子丑寅卯辰巳月對午未申酉戌亥月¶
分四五六七八九之數甲與己合隨子稱九乙庚隨丑¶
稱八丙辛隨寅稱七六五之數亦如之陽律九七五而¶
倍之故四十二隂吕八六四而倍之故三十六并之七¶
十八八則丑未還得吕而不得律五聲生於十干甲乙¶
<pb:KR3k0043_WYG_043-33a>¶
角也丙丁徴也戊己宫也庚辛商也壬癸羽也十二律¶
生於十二時律所出也八音者金石絲竹匏土革木也¶
此聲律之源五行之數後世託是以談康節之數者豈¶
知其實出於此¶
又曰太𤣥倣焦京卦氣而作朱子己言之矣若邵子之¶
學程子甞稱之曰堯夫之學大抵似揚雄又曰亦不盡¶
如之則於揚子之學信乎其深有所得矣故其每取揚¶
子之説有曰洛下閎改顓帝厯為太初厯揚子雲凖太¶
<pb:KR3k0043_WYG_043-33b>¶
初而作太𤣥凡八十一首九分共三卦凢五隔四四分¶
之則四分當一卦卦氣起於中孚故首中卦又云子雲¶
既知厯法又知厯理又云子雲作太𤣥可謂知天地之¶
心而詩又有内外天人之説天根而對以月窟卦氣亦¶
用六日七分其他黙會處甚多未易枚舉是經世之作¶
於太𤣥不無所助也而謂其學盡出於𤣥則不可某非¶
深於𤣥者也亦粗識其梗槩而不忍棄耳彼蘇氏解易¶
且不識性宜其不取太𤣥之儗易而謂其以艱深而文¶
<pb:KR3k0043_WYG_043-34a>¶
淺易易有竒&ZX-111786;偶&ZX-111787;而揚子雲有□焉人謂其好竒字¶
而怪也多載酒以問之豈知其多識先秦古書焉今觀¶
商卣所刻有作□作□&ZX-111786;象天&ZX-111787;象地□象人其文已¶
見於商豈子雲所杜撰者字既本於古而數尤合於易¶
人見其數以三起謂一生三而近於老也詎知太極函¶
三為一而易乾初畫亦止有三焉由是推之三三而九¶
三九二十七三其天三三其地四三其天五三其地六¶
其為數也亦無徃而不與易合豈五千文之可例耶學¶
<pb:KR3k0043_WYG_043-34b>¶
雖未純亦一竒也自先漢以來至今千數百年好之者¶
不下一二十家即大儒如唐韓昌黎尊之以為聖人之¶
徒宋司馬公嘗凖之以作潜虚彼其功名在宇宙纉著¶
在通鑑而其精神心術則寓於潜虚之一書今人才不¶
曉其㫖又取而罵之當知康節之在當時與馬公相與¶
至矣此書豈無自而作盖亦祖於𤣥耳一自莽大夫之¶
書出於朱子而後諸儒始有議論而薄其為人先儒論¶
之詳矣朱子既書之以為後世為儒而無節義之戒矣¶
<pb:KR3k0043_WYG_043-35a>¶
而其於𤣥間亦取焉亦道並行而不相悖也所以世之¶
鉅人絶德間有好之者豈其胷中盡無斟酌而妄取之¶
哉必有以也得非以其理之所在人心所同自有不可¶
磨滅者耶¶
　　　邵康節作正𤣥　　　　　　章俊卿¶
陳漸之演𤣥所以發太𤣥之㫖呉秘之音義所以袪太¶
𤣥之疑陸績之釋失又所以辨太𤣥之惑夫發其㫖祛¶
其疑固有頼於陳漸吳秘之功而正救舛訛若非陸績¶
<pb:KR3k0043_WYG_043-35b>¶
以釋其失則後世之惑滋甚吁又孰知陸績之後而有¶
我朝邵先生之正𤣥乎夫所謂正者實欲以正太𤣥之¶
所未正者也愚甞三復正𤣥而知邵先生有功於太𤣥¶
也深矣且方州部家名曰四重𤣥何義也正𤣥則以方¶
州部家而為爻之形象而以上下命名真足以正太𤣥¶
之四重亦猶易卦之有上下爻也由初至上分為九賛¶
𤣥何拘也正𤣥則自一至五而以五行次之真足以正¶
太𤣥之九賛亦猶洪範之序五行也𤣥有十二卷正𤣥¶
<pb:KR3k0043_WYG_043-36a>¶
則以九天分為九卷𤣥有八十一首正𤣥則以九首各¶
為一卷𤣥九首僅以配土正𤣥則以水火木金土隨次¶
序而品第之至於象工象兀象示象正象噐象亦象坐¶
象光象幽之類無非正救太𤣥而為子雲鑚皮出羽也¶
不然蓍何以用三十三首何以依八十一乎信乎先生¶
之有功于太𤣥也深矣哉¶
　　　管子(法家/)　　　　　　　　(葉適髙似孫/黄震)¶
水心葉氏曰管子非一人之筆亦非一時之書莫知誰¶
<pb:KR3k0043_WYG_043-36b>¶
所為以其言毛嬙西施吴王好劍推之當是春秋末年¶
又持滿定傾不為人客等亦種蠡所遵用也其時固有¶
師傳而漢初學者講習尤著賈誼晁錯以為經本故司¶
馬遷謂讀管氏書詳哉其言之也篇目次第最為整比¶
乃漢世行書至成哀間劉歆論定羣籍古文大盛學者¶
雖疑信未明而管氏申韓由此稍絀矣然自昔相承直¶
云此是齊桓管仲相與謀議唯諾之辭余毎惜晉人集¶
諸葛亮事而今不存使管子施設果傳於世士之淺心¶
<pb:KR3k0043_WYG_043-37a>¶
既不能至周孔之津涯隨其才分亦足與立則管仲所¶
親甞經紀者豈不足為之標指哉惟夫山林處士妄意¶
窺測借以自名王術始變而後世信之轉相䟽剔幽蹊¶
曲徑遂與道絶而此書方為申韓之先驅鞅斯之初覺¶
民罹其禍而不䝉其福也哀哉又曰管氏書獨鹽筴為¶
後人所遵言其利者無不祖管仲使之䝉垢萬世甚可¶
恨也左傳載晏子言海之鹽蜃祈望守之以為衰㣲之¶
苛歛陳氏因為厚施謀取齊而齊卒以此亡然則管仲¶
<pb:KR3k0043_WYG_043-37b>¶
所得齊以之伯則晏子安得非之孔子以小噐卑管仲¶
責其大者可也使其果猥瑣為市人不肯為之術孔子¶
亦不暇責矣故管子之尤謬妄者無甚於輕重諸篇¶
高氏子畧曰先王之制其盛極於周后稷公劉大王王¶
季文武成康周公之所以制周者非一人之力一日之¶
勤經營之難積累之素况又有出於唐虞夏商之舊者¶
及其衰也一夫之謀一時之利足以銷靡破鑿變徙剗¶
蝕而迄無餘脉吁一何易耶九合之力一覇之圖於齊¶
<pb:KR3k0043_WYG_043-38a>¶
何有也使天下一於兵而忘其為農天下一於利而忘¶
其為義孰非利也而乃攻之以貪騁之以詐孰非兵也¶
而乃趨之以便行之以一切先王之所以經制天下者¶
煙散風靡無一可傳嗚呼仲其不仁也哉而况井田既¶
壊槩量既立而商鞅之毒益滋矣封建既隳詩書既燎¶
而李斯之禍益惨矣繄誰之咎耶漢唐之君貪功茍利¶
兵窮而用之無法民削而誅之無度又有出於管仲鞅¶
斯之所不為者豈無一士之智一議之精區區有心於¶
<pb:KR3k0043_WYG_043-38b>¶
復古而卒不可復行盖三代之法甚壊而掃地乆矣壊¶
三代之法其一出於管仲乎¶
黄震曰管子之書不知誰所集乃龎雜重複似不出一¶
人之手然諸子惟荀卿揚雄王通知宗尚孔氏而未知¶
其儻用於世果何如餘皆處士横議高者誣誕下者刻¶
深戯侮聖言壊亂風俗盖無一非孔門之罪人其間甞¶
獲用於世而卓然有功為孔子所稱者管子一人而已¶
余故讀其書而不敢忽為之復熟再三而條列之大抵¶
<pb:KR3k0043_WYG_043-39a>¶
管子之書其别有五心術内業等篇皆影附道家以為¶
高侈靡宙合等篇皆刻斵隱語以為怪管子責實之政¶
安有虚浮之語使果出於管子則亦謬為之以欺世殆¶
權術之施於文字間爾非管子之情也管子之情見於¶
牧民大匡輕重之篇然牧民之篇最簡明大匡之篇頗¶
粉飾輕重之篇殆傅會牧民之要曰倉廩實則知禮節¶
衣食足則知榮辱禮義廉耻國之四維四維不張國乃¶
滅亡此管子政經之綱茍得王者之心以行之雖厯世¶
<pb:KR3k0043_WYG_043-39b>¶
可以無弊秦漢以來未有能踐其實者也其説豈不簡¶
明乎大匡之要曰桓公入國踐位之年欲脩兵革仲諫¶
不可公不從二年欲繕兵仲諫不可公不從果敗於宋¶
公以勇授禄仲諫不可公不從明年公伐魯仲諫不可¶
公不從果敗於魯四年公興兵十萬圍魯仲諫不可公¶
不從魯去國五十里為關以請盟仲諫不可公不從魯¶
果刼盟五年欲伐宋以救杞仲諫不可公乃始用其謀¶
不伐宋而城縁陵以封杞明年狄伐邢又用其謀城夷¶
<pb:KR3k0043_WYG_043-40a>¶
儀以封邢明年狄伐衛又用其謀城楚丘以封衛捐齊¶
之有封三亡國恩足以結四鄰無兵爭矣公問將何行¶
乃請寛關市之征又問何行乃請輕諸侯之幣又問何¶
行乃請賞其國以及諸侯之國又問何行乃請隰朋為¶
東國賔胥無為西土而又游公子開方於衛游季反於¶
魯游蒙孫於楚以親附四方之諸侯方是時齊之勢駸¶
駸乎如春斯逹乎狄反不量德而伐之齊於是請救於¶
諸侯諸侯之來救者皆以其所獲予之惟北州之令支¶
<pb:KR3k0043_WYG_043-40b>¶
不來則稱兵而伐之齊之恩威遂四逹於天下而猶未¶
試也乃敎諸侯足民食兵備乃敎諸侯正君臣父子乃¶
又罰其不盡君臣父子之道者夫然後兵車之會六乘¶
車之會三諸侯莫不賔從而夷狄以服中國以安盖自¶
東遷諸侯爭强僅同泥中之鬬獸未甞有一念能出於¶
兵爭之外至管子始一切反之而有以弭其爭此管子¶
行事之目聚見此書其次第皆可按而攷然其説似粉¶
飾之以誇功矣若輕重篇則何其多術哉管子雖多術¶
<pb:KR3k0043_WYG_043-41a>¶
亦何至如此之屑屑哉伐菹薪冬煮鹽三萬六千鍾爾¶
謬稱妨農而春禁之使價長至十倍乃糶之於鄰國得¶
黄金萬一千斤復請於周以黄金賀獻使金價百倍焉¶
築隂里三墻九門使玉人刻為璧者乃石爾謬請於周¶
非彤弓石璧不得朝獻而使天下諸侯盡輸金珠榖帛¶
於齊以易石璧焉北郭掘闕而得者一龜爾謬以十乘¶
之使百金之裝賜其家為中大夫名其龜曰無貲之寶¶
以質丁氏粟三軍之師五月之糧賈至四千金焉凡其¶
<pb:KR3k0043_WYG_043-41b>¶
張無為有善於冨國如此榖賤將流而他也則以石璧¶
聘囷京之家而民爭藏榖民貧無以償貸也則以石璧¶
聘稱貸之家而人皆折劵士大夫之家不恤其族也則¶
滅城陽大夫之位而人皆散財發粟死事之後無以賞¶
之也則縞素朝豪家使爭藏粟為備俟賈長四十倍而¶
官出四十倍之粟以振之凡其轉虗為贏善於足民如¶
此通杭莊之水以致鳬鳥商人挾丸彈而商以貧沐途¶
旁之樹以絶遊息農人皆務本業而農以富(沐去樹/枝也)商¶
<pb:KR3k0043_WYG_043-42a>¶
重農輕則下令藏榖而農商以平西飢東豐則稅錢准¶
榖而東西以平藏粟者不出則下令出師俾有粟者不¶
行於是盡知囷窌之數弓弩多匡䡔則下令聘鵠鵾之¶
所在而民皆習逺射於是士無匡䡔之患皮幹筋角之¶
徴重則下令高杠柴地使車馬罷絶皮幹筋角委積而¶
諸侯之牛馬皆來凡其量低與昻善於權民物之宜如¶
此而又推其術以殘鄰國焉甞一朝素賞四萬二千金¶
即以虚聲攻萊而盡并其地魯梁出綈則身先國人以¶
<pb:KR3k0043_WYG_043-42b>¶
衣綈使魯梁皆棄農而織綈俟其田荒則倐賤之閉關¶
不與通魯梁民飢歸齊者十六而魯梁服萊莒生柴則¶
鑄金鏡上以市柴使萊莒皆棄農而採柴俟其田荒則¶
倐止之閉關不與通萊莒民飢歸齊者十七而萊莒服¶
鹿生於楚狐白出於代噐械出於衡山則買鹿買狐白¶
買噐械使其國皆棄農而爭應之民既飢困而歸齊楚¶
與代與衡山又皆服不寧惟是龍鬬而稱天使臨郊亦¶
因以動八侯之朝彗出而稱國有大事亦因以裒百姓¶
<pb:KR3k0043_WYG_043-43a>¶
之積凡皆駕虚翼空隨物生智其在國者則神之以富¶
其國其在鄰者則愚之以戕其鄰雖其在天者亦假之¶
以威動天下而獵取為利顛倒一世如弄嬰兒於掌股¶
之上要皆多為之術以成其私至若欲魚價之增而立¶
五厲之祭幸柴價之增而賀北澤之燒古人之教藝畜¶
不過使之自養今顧色色鼓舞之以為己利甚至鹽計¶
食口鍼刀耒耜毎加分以盡其利其亦瑣屑甚矣未必¶
皆管子之真愚故疑其為附㑹抑此以其政言也若其¶
<pb:KR3k0043_WYG_043-43b>¶
書載鮑叔薦仲與求仲於魯及入國謀政與戈廩鴻飛¶
四時三弊臨死戒勿用豎刁易牙開方等説皆屢載而¶
屢不同或本文列前而解自為篇或併篇或無解或云¶
十日齋戒以召仲觴三行而仲趨出又云樂飲數旬而¶
後諫自相矛盾若此不一故曰龎雜重複似不出一人¶
之手楊忱序管子論高文竒雖有作者不可復加一辭¶
矣張巨山謂其心術内業等篇為管氏功業所本意巨¶
山好道家學故云爾¶
<pb:KR3k0043_WYG_043-44a>¶
　　　商子　　　　　　　　　　通　考(後同/)¶
晁氏曰秦公孫鞅撰鞅衛之庶孽好刑名之學秦孝公¶
委以政遂致富強後以反誅鞅封於商故以名其書本¶
二十九篇今亡者三篇太史公既論鞅刻薄少恩又讀¶
鞅開塞書謂與其行事相類卒受惡名有以也索隠曰¶
開謂刑嚴峻則政化開塞謂布恩惠則政化塞今考其¶
書司馬氏盖未嘗見之妄為之説耳開塞乃其第七篇¶
謂道塞久矣今欲開之必刑九而賞一刑用於將過則¶
<pb:KR3k0043_WYG_043-44b>¶
大邪不生賞施於告姦則細過不失大邪不生細過不¶
失則國治矣由此觀之鞅之術無他特恃告訐而止耳¶
故其治不告姦者與降敵同罰告姦者與殺敵同賞此¶
秦俗所以日壊至於父子相夷而鞅不能自脱也太史¶
公之言不誣矣周氏渉筆曰商鞅書亦多附㑹後事擬¶
取他辭非本所論著也其精確切要處史記列傳包括¶
已盡今所存大抵汎濫淫辭無足觀者盖有地不憂貧¶
有民不憂溺凡此等語殆無幾也此書專以誘耕督戰¶
<pb:KR3k0043_WYG_043-45a>¶
為本根令云使商無得糴農無得糶農無糶則窳惰之¶
農勉商無糴則多嵗不與樂夫積而不糶不耕者誠困¶
矣力田者何利哉暴露如丘山不時焚燒無所用之管¶
子謂積多而食寡則民不力不知當時何以為餘粟地¶
也貴酒肉之價重其租令十倍其撲則商估少而農不¶
酣然則酒肉之用廢矣凡史記所不載往往為書者所¶
附合而未嘗通行者也秦方興時朝廷官爵豈有以貨¶
財取者而賣權者以求貨下官者以冀遷豈孝公前事¶
<pb:KR3k0043_WYG_043-45b>¶
耶¶
　　　慎子¶
周氏渉筆曰稷下能言者如慎到最為屏去繆妄剪削¶
枝葉本道而附於情主法而責於上非田駢尹文之徒¶
所能及五篇雖簡約而明白純正統本貫末如云天下¶
無一貴則理無由通故立天子以為天下君不擇其下¶
為下易莫不容故多下多下之謂大上人不得其以自¶
為也則上不取用焉化而使之為我則莫可得而用矣¶
<pb:KR3k0043_WYG_043-46a>¶
自古論王政者能及此鮮矣又云君舍法而以身治則¶
誅賞予奪從君心出法雖不善猶愈於無法今通指慎¶
子為刑名家亦未然也孟子言王政不合慎子述名法¶
不用而騶忌一説遇合不知何所明也¶
　　　韓非¶
髙氏子略曰今讀其書往往尚法以神其用薄仁義厲¶
刑名課名實心術辭㫖皆商鞅李斯治秦之法而非又¶
欲凌跨之此始皇之所投合而李斯之所忌者非迄坐¶
<pb:KR3k0043_WYG_043-46b>¶
是為斯所殺而秦即以亡固不待始皇之用其言也説¶
難一篇殊為切於事情者惟其切切於求售是以先為¶
之説而後説於人亦庶幾萬一焉耳太史公以其説之¶
難也固嘗悲之太史公之所以悲之者抑亦有所感慨¶
焉而後發歟嗚呼士不遇視時以趨使其盡遇固無足¶
道而况説難孤憤之作有如非之不遇者乎揚雄氏曰¶
秦之士賤而拘信哉¶
黄震曰韓非盡斥堯舜湯武孔子凡先王之道為亂而¶
<pb:KR3k0043_WYG_043-47a>¶
兼取申不害商鞅法術之説加深刻焉至謂妻子亦害¶
己者而不可信盖自謂獨智足舞一世矣然以踈逺一¶
旦説人之國乃欲其主首去貴近誰將汝容耶送死秦¶
獄愚莫與比老聃氏自全自利一切無情之流弊亦詎¶
料至此噫亦可悲矣然觀其書猶有足警後世之惑者¶
方是時先王道熄處士横議往往故為無稽寓言以相¶
戯劇彼其為是言者亦未甞自謂真有是事也後世襲¶
取其餘而神之流俗因信以為真而異端之説遂至禍¶
<pb:KR3k0043_WYG_043-47b>¶
天下奈何韓非之説具在而不察耶非之言曰白馬非¶
馬齊稷下之辨者屈焉及乗白馬之賦而籍之不見其¶
非白也盖虚辭空辨可以勝一國考實按刑不能漫一¶
人今人於異端有掌括其實者否耶非之言曰宋人有¶
欲為燕王削棘刺之端為猿母者必三月齋然後能見¶
知王之必不能久齋而試之爾王乃飬之三乗冶工言¶
王曰果然則其所以削者必小今臣冶人也無以為削¶
此不然物也王因囚而問之果妄乃殺之今人於異端¶
<pb:KR3k0043_WYG_043-48a>¶
果嘗有訊其妄者否耶鄭人争年者謂我與黄帝之兄¶
同年非能笑之今異端自謂出於無始之前其為黄帝¶
之兄甚矣而人莫不信趙主父施鈎梯而縁播吾刻人¶
迹其上廣三尺長五尺而勒之曰主父常遊此非能笑¶
之今異端往往鑿跡崖石之巔其為播吾之跡愈悖矣¶
而人反以為神非之辨誣若此者衆姑取節焉以告惑¶
者¶
　　　鄧析(名家/)¶
<pb:KR3k0043_WYG_043-48b>¶
晁氏曰先王之世道徳修明以仁為本以義為輔誥命¶
謨訓則著之書諷誦箴規則寓之詩禮樂以彰善春秋¶
以懲惡其始雖若不同而其歸則合猶天地之位殊而¶
育物之化均寒暑之氣異而成嵗之功一豈非出於道¶
徳而然耶自文武既沒王者不作道徳晦昧於天下而¶
仁義幾於熄百家之説蜂起各求自附於聖人而不見¶
夫道之大全以其私知臆説譁世而惑衆故九流皆出¶
於晚周其書各有所長而不能無所失其長盖或有見¶
<pb:KR3k0043_WYG_043-49a>¶
於聖人而所失盖各奮其私知故明者審取舍之而已¶
然則析之書豈可盡廢哉左傳曰駟歂殺析而用其竹¶
刑班固録析書於名家之首則析之學盖兼名法家也¶
今其大㫖訐而刻真其言無可疑者而其間時剿取他¶
書頗駁雜不倫豈後人附益之與髙氏子略曰劉向曰¶
非子産殺鄧析推春秋驗之按左氏魯定公八年鄭駟¶
歂嗣子太叔為政明年殺鄧析而用其竹刑君子謂歂¶
嗣於是為不忠攷其行事固莫能詳觀其立言其曰天¶
<pb:KR3k0043_WYG_043-49b>¶
於人無厚君於民無厚又曰勢者君之輿威者君之䇿¶
其意義盖有出於申韓之學者矣班固藝文志乃列之¶
名家列子固嘗言其操兩奇之説設無窮之辭數難子¶
産之法而子産誅之盖既與左氏異矣荀子又言其不¶
法先王不是禮義察而不惠辨而無用則亦流於申韓¶
矣夫傳者乃曰歂殺鄧析是為不忠鄭以衰弱夫鄭之¶
所以為國者有若禆諶草創之世叔討論之東里子産¶
潤色之庶幾於古矣子産之告太叔曰有徳者能以寛¶
<pb:KR3k0043_WYG_043-50a>¶
服人其次莫如猛子産惠人也固已不純乎徳他何足¶
論哉不只竹刑之施而民懼且駭嗚呼春秋以来列國¶
棊錯不以利勝則以威行與其民揉&ZX-1117e8;於争抗侵凌之¶
威豈復知所謂仁漸義摩者其民苦矣固有惠而不知¶
為政者豈不賢於以薄為度以威為神乎析之見殺雖¶
歂之過亦鄭之福也¶
　　　公孫龍子　　　　　　　　呉　萊¶
世所傳公孫龍子六篇龍盖趙人當平原君時曽與孔¶
<pb:KR3k0043_WYG_043-50b>¶
子髙論臧三耳至其著堅白同異欲推之天下國家使¶
君臣上下循名責實而後能治者可謂詳矣自太史公¶
劉向班固之徒率稱其出古之禮官及夫譥者為之然¶
後有敝顔師古曰譥者訐也公孫龍豈所謂訐者哉然¶
獨不明立一定之説而但虚設無窮之辭亦徒為紛更¶
變亂而已何其細也孔子嘗有言曰觚不觚觚哉觚哉¶
言觚而失其形制則將有不得為觚者又况治天下國¶
家而不得其所以為治者乎此固吾聖人之所慎也春¶
<pb:KR3k0043_WYG_043-51a>¶
秋戰國之際士大夫咸昧於義理之中而專以利害為¶
説文姦言飾譎行日馳騖於他岐沈溺於外物而卒至¶
背畔於大道之統紀敝敝焉名不統實老子亦曰名者¶
實之賔也公孫龍盖有審於是而言之或過是以頗滯¶
於析辭而反闇於大體察焉而無用辨焉而不急鄧析¶
之兩可惠施之多方皆是物也不然則吾聖人且以名¶
正言順為先矣名位不同節文異數聖人嘗以義權其¶
輕重禮正其進退是皆天造地設亘古亘今浹於人心¶
<pb:KR3k0043_WYG_043-51b>¶
著於耳目溢於禮官之篇籍必曰道之所貴者中中之¶
所貴者權天下之事雖未嘗出於一定當其權合其中¶
則固聖賢用心之所極無俟乎辨士假物而取喻者也¶
今則彼為堅而此為白此為同而彼為異吾徒見其紛¶
更變亂而已矣何補於天下國家之治哉雖然世之本¶
公孫龍之説而欲求其為循名責實者少矣自今之言¶
吏治者觀之恒多文而少實官具成式吏抱成案標注¶
時日指陳辭欵非深刻也非巧詆也非輕縱也非失出¶
<pb:KR3k0043_WYG_043-52a>¶
也則已補苴其訛闕鉤擿其姦伏類無有毫髪遺者然¶
而經制之不定而虛文之相蒙風俗之不一而私心之¶
相勝是雖有百公孫龍之喙且未足以處之者也然惟¶
漢之宣帝自丞相以下必欲其循名責實為治諸生必¶
守家法文吏必課牋奏至於文學政事法理之具一切¶
必務其職者似矣然以聖人之治天下國家凡事惟執¶
其大綱而不察其細略其小疵而不受其欺惜乎是時¶
無以聖人大公之道告之而徒用其漢家雜伯之術王¶
<pb:KR3k0043_WYG_043-52b>¶
成或以是而得賞楊惲盖寛饒等或以是而遭誅此將¶
何以致是也與其名是而實非則又何貴乎循名責實¶
之治哉嗚呼白黒之紛糅賢不肖之混淆後世之治為¶
不及乎宣帝逺矣此予所以猶有取於公孫龍之説也¶
言治道者可為永嘅也哉¶
　　　墨子(墨家/)　　　　　　　　黄　震¶
墨子之説似是而實不可為治殆不止如韓昌黎之議¶
荀揚擇焉不精而已而昌黎乃儕墨子於孔子何哉且¶
<pb:KR3k0043_WYG_043-53a>¶
昌黎不過謂墨氏尚同而孔謂居是邦不非其大夫春¶
秋譏專臣亦尚同爾然不非其大夫者惡居下訕上譏¶
專臣者惡以臣逼君孔非尚同也墨之尚同為天子所¶
是皆是之天子所非皆非之與孔門所謂如其不善而¶
莫違之戒正相反顧可謂其與孔子同乎又不過謂墨¶
氏兼愛而孔謂泛愛親仁以博施濟衆為聖亦兼愛爾¶
然仁者則親之既異於愛衆而博施為仁雖堯舜猶病¶
之孔非兼愛也墨子之言兼愛謂法其父母與法其君¶
<pb:KR3k0043_WYG_043-53b>¶
皆為法不仁惟當法天與孔門所謂孝弟為仁之本者¶
正相背顧可謂其與孔子同乎謂墨尚賢而孔子贒贒¶
疾沒世而名不稱是亦尚賢然賢之當尚雖愚不肖者¶
亦同此心何獨孔墨之同顧墨氏之尚賢乃謂惟賢為¶
尚親戚則不可使富貴正與吾儒親親尊賢之義又相¶
背耳謂墨氏明鬼而孔子祭如在曰我祭則受福是亦¶
明鬼然鬼神之當敬雖愚不肖者亦同此心何獨孔墨¶
之同顧墨氏之明鬼乃謂聖王明天鬼之所欲而避天¶
<pb:KR3k0043_WYG_043-54a>¶
鬼之所憎是亦率天下萬民祭祀天鬼又與吾儒報本¶
反祭之義亦相反耳昌黎嚴於荀揚擇焉未精之辨何¶
獨恕於墨子似是而非耶墨子之書凡二其後以論稱¶
者多衍複其前以經稱者善文法昌黎主文者也或者¶
一時悦其文而然歟昌黎曰孔子必用墨子墨子必用¶
孔子愚曰孔子必不用墨子墨子亦必不能用孔子雖¶
然儒名而墨行者昌黎固嘗揮之矣¶
　　　辨墨　　　　　　　　　　馬端臨¶
<pb:KR3k0043_WYG_043-54b>¶
按自夫子沒而異端起老莊楊墨蘓張申韓之徒各以¶
其知舛馳至孟子始辭而闢之然觀七篇之書所以距¶
楊墨者甚至而闊略於餘子何也蓋老莊申商蘓張之¶
學大槩俱欲掊擊聖人鄙堯笑舜陋禹而自以其説勝¶
老莊之蔑棄仁義禮法生於憤世嫉邪其説雖髙虚可¶
聽而實不可行料當時亦無人宗尚其説故鄒書略不¶
及之蘇張之功利申韓之刑名大抵皆枉尋直尺媚時¶
取寵雖可以自售而鄊黨自好少知義者亦羞稱之故¶
<pb:KR3k0043_WYG_043-55a>¶
孟子於二家之説雖斥絶之而猶未數數然者正以其¶
與吾儒㫖趣本自氷炭薫蕕逰於聖門之徒未有不知¶
其非者固無俟於辨析也獨楊朱墨翟之言未嘗不本¶
仁祖義尚賢尊徳而擇之不精語之不詳其流弊遂至¶
於無父無君正孔子所謂似是而非明道先生所謂滛¶
聲羙色易以惑人者不容不深鋤而力辨之髙氏子略¶
之言得之矣而其説猶未暢愚故備而言之韓文公謂¶
儒墨同是堯舜同非桀紂以為其二家本相為用而咎¶
<pb:KR3k0043_WYG_043-55b>¶
末學之辨嗚呼孰知惟其似同而實異者正所當辨乎¶
　¶
　¶
　¶
　¶
　¶
　¶
　稗編卷四十三¶
