# -*- mode: mandoku-view; -*-
#+TITLE: 稗編
#+DATE: 2015-08-24 23:32:03.688841
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷四十五
<pb:KR3k0043_WYG_045-1a>¶
欽定四庫全書¶
　稗編卷四十五　　　　　明　唐順之　撰¶
　　諸家三(農/)¶
　　　農桑輯要序　　　　　　　王　磐¶
聖天子臨御天下使斯民生業富樂而求無饑寒之憂¶
詔立大司農司不治他事而專以勸課農桑為務行之¶
五六年功效大著民間墾闢種藝之業增前數倍農司¶
諸公又慮夫田里之人雖能勤身從事而播殖之宜蠶¶
<pb:KR3k0043_WYG_045-1b>¶
繅之節或未得其術則力勞而功寡獲約而不豐矣於¶
是徧求古今所有農家之書披閱㕘考刪其繁重摭其¶
要切纂成一書曰農桑輯要凡七卷鏤為板本以進呈¶
畢將頒布天下屬余題其卷首余嘗論豳詩知周家所¶
以成八百年興王之業者皆由稼穡艱難積累以致之¶
讀孟子書見論說王道丁寧反覆皆不出乎夫畊婦蠶¶
五雞二彘無失其時老者衣帛食肉黎民不饑不寒數¶
十字而已大哉農桑真斯民衣食之源有國者富强之¶
<pb:KR3k0043_WYG_045-2a>¶
本王者所以興教化厚風俗敦孝弟崇禮教致太平躋¶
斯民於仁夀未有不權輿於此者矣然則是書之出其¶
利益天下豈可一二言之哉施於家則陶朱倚頓之寳¶
術也用於國則周成康漢文景之令軌也又何待夫序¶
引贊揚而後知其可重哉¶
　　　地員　　　　　　　　　　管　子¶
夫管仲之匡天下也其施七尺(施者丈/尺之名)瀆田悉徙五種¶
無不宜其立後而手實其木宜蚖菕與杜松其草宜楚¶
<pb:KR3k0043_WYG_045-2b>¶
棘見是土也命之曰五施五七三十五尺而至於泉呼¶
音中角　赤壚歴强肥五種無不宜其麻白其布黄其¶
草宜白茅與雚其木宜赤棠見是土也命之曰四施四¶
七二十八尺而至於泉呼音中商其水白而甘其民夀¶
　黄堂無宜也唯宜黍秫也宜縣澤行廧(墻/同)落地潤數¶
毁難以立邑置廧其草宜黍秫與茅其木宜櫄擾桑見¶
是土也命之曰三施三七二十一尺而至於泉呼音中¶
宫其泉黄而糗流徙　斥埴宜大菽與麥其草宜萯雚¶
<pb:KR3k0043_WYG_045-3a>¶
其木宜杞見是土也命之曰再施二七十四尺而至於¶
泉呼音中羽其泉鹹水流徙　黒埴宜稻麥其草宜苹¶
蓨其木宜白棠見是土也命之曰一施七尺而至於泉呼¶
音中徴其水黒而苦凡聴徴如負猪豕覺而駭凡聴羽如¶
鳴馬在野凡聴宫如牛鳴窌中凡聴商如離羣羊凡聴¶
角如雉登木以鳴音疾以清凡將起五音凡首先主一¶
而三之四開以合九九以是生黄鍾小素之首以成宫¶
三分而益之以一為百有八為徴不無有三分而去其¶
<pb:KR3k0043_WYG_045-3b>¶
乗適足以是生商有分而復於其所以是成羽有三分¶
而去其乗適足以是生角　墳延者六施六七四十二¶
尺而至於泉陜之芳七施七七四十九尺而至於泉祀¶
陜八施八七五十六尺而至於泉杜陵九施七九六十¶
三尺而至於泉延陵十施七十尺而至於泉環陵十一¶
施七十七尺而至於泉蔓山十二施八十四尺而至於¶
泉付山十三施九十一尺而至於泉付山白徒十四施¶
九十八尺而至於泉中陵十五施百五尺而至於泉青¶
<pb:KR3k0043_WYG_045-4a>¶
山十六施百一十二尺而至於泉青龍之所居庚泥不¶
可得泉赤壤&ZX-112742;山十七施百一十九尺而至於泉其下¶
青商不可得泉&ZX-112577;山白壤十八施百二十六尺而至於¶
泉其下駢石不可得泉徒山十九施百三十三尺而至¶
於泉其下有灰壤不可得泉髙陵土山二十施百四十¶
尺而至於泉　山之上命之曰縣泉其地不乾其草如¶
茅與走其木乃樠鑿之二尺乃至於泉山之上命曰復¶
吕其草魚腸與蕕其木乃栁鑿之三尺而至於泉山之¶
<pb:KR3k0043_WYG_045-4b>¶
上命曰泉英其草蘄白昌其木乃楊鑿之五尺而至於¶
泉山之材其草兢與薔其木乃格鑿之二七十四尺而¶
至於泉山之側其草葍與蔞其木乃品榆鑿之三七二¶
十一尺而至於泉　凡草土之道各有穀造或髙或下¶
各有草木葉下於&ZX-112825;&ZX-112825;下於莧莧下於蒲蒲下於葦葦¶
下於雚雚下於蔞蔞下於荓荓下於蕭蕭下於薜薜下¶
於萑萑下於茅凡彼草物有十二衰各有所歸　九州¶
之土為九十物每州有常而物有次　羣土之長是為¶
<pb:KR3k0043_WYG_045-5a>¶
五粟五粟之物或赤或青或白或黑或黄五粟五章五¶
粟之狀淖而不肕剛而不觳不濘車輪不汙手足其種¶
大重細重白莖白秀無不宜也五粟之土若在陵在山¶
在隫在衍其隂其陽盡宜桐柞莫不秀長其榆其栁其¶
檿其桑其柘其櫟其槐其楊羣木蕃滋數大條直以長¶
其澤則多魚牧則宜牛羊其地其樊俱宜竹箭藻黽楢¶
檀五臭生之薜荔白芷蘪蕪椒連五臭所校寡疾難老¶
士女皆好其民工巧其泉黄白其人夷姤五粟之土乾¶
<pb:KR3k0043_WYG_045-5b>¶
而不格湛而不澤無髙下葆澤以處是謂粟土粟土之¶
次曰五沃五沃之物或赤或青或黄或白或黒五沃五¶
物各有異則五沃之狀剽怸槖土蟲易全處怸剽不白¶
下乃以澤其種大苗細苗赨莖黑秀箭長五沃之土若¶
在丘在山在陵在岡若在陬陵之陽其左其右宜彼羣木¶
桐柞扶櫄及彼白梓其梅其杏其桃其李其秀生莖起¶
其棘其棠其槐其楊其榆其桑其杞其枋羣木數大條¶
直以長其隂則生乂之楂梨其陽則安樹之五麻若髙¶
<pb:KR3k0043_WYG_045-6a>¶
若下不擇疇所其麻大者如箭如葦大長以美其細者¶
如雚如蒸欲有與名大者不類小者則治揣而藏之若¶
衆練絲五臭疇生蓮與蘪蕪藁本白芷其澤則多魚牧¶
則宜牛羊其泉白青其人堅勁寡有疥騷終無痟酲五¶
沃之土乾而不斥湛而不澤無髙下葆澤以處是謂沃¶
土沃土之次曰五位五位之物五色雜色各有異章五¶
位之扶不塥不灰青怸以菭及其種大葦無細葦無赨¶
莖白秀五位之土若在岡在陵在隫在衍在丘在山皆¶
<pb:KR3k0043_WYG_045-6b>¶
宜竹箭求黽楢檀其山之淺有籠與斥羣木安逐條長¶
數大其桑其松其杞其茸種木胥容榆桃栁棟羣藥安¶
生薑與桔梗小辛大蒙其山之梟多桔符榆其山之末¶
有箭與苑其山之傍有彼黄䖟及彼白昌山藜葦芒羣¶
藥安聚以圍民殃其林其漉其槐其楝其柞其榖羣木¶
安逐鳥獸安施既有麋麃又且多鹿其泉青黑其人輕¶
直省事少食無髙下葆澤以處是謂位土位土之次曰¶
五隠五隠之狀黑土黑菭青怵以肥芬然若灰其種櫑¶
<pb:KR3k0043_WYG_045-7a>¶
葛赨莖黄秀恚目其葉若苑以蓄殖果木不若三土以¶
十分之二是謂&ZX-1117e9;土&ZX-1117e9;土之次曰五壤五壤之狀芬然¶
若澤若屯土其種大水腸細水腸赨莖黄秀以慈忍水¶
旱無不宜也蓄殖果木不若三土以十分之二是謂壤¶
土壤土之次曰五浮五浮之狀捍然如米以葆澤不離¶
不坼其種忍蘟忍葉如雚葉以長狐茸黄莖黑莖黑秀¶
其粟大無不宜也蓄殖果木不如三土以十分之二凡¶
上土三十物種十二物　中土曰五怸五怸之狀廩焉¶
<pb:KR3k0043_WYG_045-7b>¶
如&ZX-1117e8;潤濕以處其種大稷細稷赨莖黄秀以慈忍水旱¶
細粟如麻蓄殖果木不若三土以十分之三怸土之次¶
曰五纑五纑之狀强力剛堅其種大邯鄲細邯鄲莖葉¶
如扶&ZX-1117e8;其粟大蓄殖果木不若三土以十分之三纑土¶
之次曰五&ZX-1117e8;五&ZX-1117e8;之狀芬焉若糠以肥其種大荔細荔¶
青莖黄秀蓄殖果木不若三土以十分之三&ZX-1117e8;土之次¶
曰五剽五剽之狀華然如芬以脤其種大秬細秬黑莖¶
青秀蓄殖果木不若三土以十分之四剽土之次曰五¶
<pb:KR3k0043_WYG_045-8a>¶
沙五沙之狀粟焉如屑塵厲其種大萯細萯白莖青秀¶
以蔓蓄殖果木不若三土以十分之四沙土之次曰五¶
塥五塥之狀累然如僕累不忍水旱其種大樛杞細樛¶
杞黑莖黑秀蓄殖果木不若三土以十分之四凡中土¶
三十物種十二物　下土曰五猶五猶之狀如糞其種¶
大華細華白莖黑秀蓄殖果木不如三土以十分之五¶
猶土之次曰五𢎞五𢎞之狀如鼠肝其種青梁黑莖黑¶
秀蓄殖果木不如三土以十分之五𢎞土之次曰五殖¶
<pb:KR3k0043_WYG_045-8b>¶
五殖之狀甚澤以疏離坼以臞塉其種鴈膳黑實朱跗¶
黄實蓄殖果木不如三土以十分之六五殖之次曰五¶
觳五觳之狀婁婁然不忍水旱其種大菽細菽多白實¶
蓄殖果木不如三土以十分之六觳土之次曰五鳬五¶
鳬之狀堅而不骼其種陵稻黑鵝馬夫蓄殖果木不如¶
三土以十分之七鳬土之次曰五桀五桀之狀甚鹹以¶
苦其物為下其種白稻長狹蓄殖果木不如三土以十¶
分之七凡下土三十物其種十二物凡土物九十其種¶
<pb:KR3k0043_WYG_045-9a>¶
三十六¶
　　　農道篇　　　　　　　　　亢倉子¶
人捨本而事末則不一令不一令則不可以守不可以¶
戰人捨本而事末則其産約其産約則輕流徙輕流徙¶
則國家時有災患皆生逺志無復居心人忘本而事末¶
則好智好智則多詐多詐則巧法令巧法令則以是為¶
非以非為是古先聖王之所以理人者先務農業農業¶
非徒為地利也貴行其志也人農則樸樸則易用易用¶
<pb:KR3k0043_WYG_045-9b>¶
則邊境安邊境安則主位尊人農則童童則少私義少¶
私義則公法立力博深農則其産複其産複則重流散¶
重流散則死其處無二慮是天下為一心矣天下一心¶
軒轅几蘧之理不是過也古先聖王之所以茂耕織者¶
以為本教也是故天子躬率諸侯耕籍田大夫士第有¶
功級勸人尊地産也后妃率嬪御蠶於郊桑公田勸人¶
力婦教也男子不織而衣婦人不耕而食男女貿功資¶
相為業此聖王之制也故敬時愛日埓實課功非老不¶
<pb:KR3k0043_WYG_045-10a>¶
休非疾不息一人勤之十人食之當時之務不興土功¶
不料師旅男不出御女不外嫁以妨農也黄帝曰四時¶
之不可正正五穀而已耳夫稼為之者人也生之者天¶
也養之者地也是以稼之容足耨之容耰耘之容手是¶
謂耕道農攻食工攻器賈攻貨時事不龔敓之以土功¶
是謂大㐫凡稼蚤者先時暮者不及時寒暑不節稼乃¶
生災冬至已後五旬有七日而昌生於是乎始耕事農¶
之道見生而藝生見死而穫死天發時地産財不與人¶
<pb:KR3k0043_WYG_045-10b>¶
期有年祀土無年祀土無失人時迨時而作遇時而止¶
老弱之力可使盡起不知時者未至而逆之既往而慕¶
之當其時而薄之此從事之下也夫耨必以旱使地肥¶
而土緩稼欲産於塵土而殖於地堅者慎其種勿使數¶
亦無使踈於其施土無使不足亦無使有餘畎欲深以¶
端畆欲沃以平下得隂上得陽然後咸生立苗有行故¶
速長强弱不相害故速大正其行通其中踈為泠風則¶
有收而多功率稼望之有餘就之則䟽是地之竊也不¶
<pb:KR3k0043_WYG_045-11a>¶
除則蕪除之則虛是事傷之也苗其弱也欲孤其長也¶
欲相與居其熟也欲相與扶三以為族稼乃多榖凡苗¶
之患不俱生而俱死是以先生者美米後生者為粃是¶
故其耨也長其兄而去其弟樹肥無使扶踈樹墝不欲¶
專生而獨居肥而扶䟱則多粃墝而專居則多死不知¶
耨者去其兄而養其弟不收其粟而收其粃上下不安¶
則稼多死得時之禾長稠而大穗圜粟而薄糠米飴而¶
香舂之易而食之强失時之禾深芒而小莖穗銳多粃¶
<pb:KR3k0043_WYG_045-11b>¶
而青蘦得時之黍穗不芒以長團米而寡糠失時之黍¶
大本華莖葉膏短穗得時之稻莖葆長稠穗如馬尾失¶
時之稻纎莖而不滋厚糠而菑死得時之麻䟽節而色¶
陽堅枲而小本失時之麻蕃柯短莖岸節而葉蟲得時¶
之菽長莖而短足其莢二七以為族多枝數節競葉繁¶
實稱之重食之息失時之菽必長以蔓浮葉虛本踈節¶
而小莢得時之麥長稠而頸族二七以為行薄翼而䵍¶
色食之使人肥且有力失時之麥胕腫多病弱苗而翜¶
<pb:KR3k0043_WYG_045-12a>¶
穗是故得時之稼豐失時之稼約庶穀盡宜從而食之¶
使人四衛變强耳目聰明㐫氣不入身無苛殃善乎孔¶
子之言冬飽則身温夏飽則身凉夫温凉時適則人無¶
病疢人無病疢是疫癘不行疫癘不行咸得遂其天年¶
故曰穀者人之天是以興王務農王不務農是棄人也¶
王而棄人將何國哉¶
　　　論農道　　　　　　　　　戴　埴¶
戴埴鼠璞曰樊遲學稼學圃子曰不如老農老圃且謂¶
<pb:KR3k0043_WYG_045-12b>¶
小人哉樊須也有大人之事有小人之事夫子固以須¶
無志於大而鄙之然夫子所謂不如老農圃則是真實¶
之辭古者人各有一業一事一物皆有傳授問樂必須¶
䕫問刑必須臯農事非后稷不可禾麻菽麥秬秠穈芑¶
各有土地之宜方苞種褎發秀穎栗各有前後之序本¶
末源流特槩見於生民七月周禮攽職事曰稼穡樹藝¶
及任農以耕事任圃以樹事是各有職老農老圃盖習¶
聞其故家遺俗窮耕植之理者也此許行所以學農家¶
<pb:KR3k0043_WYG_045-13a>¶
今以所傳齊民要術亦可想農圃之梗槩管子地員一¶
篇載土地所宜比禹貢尤詳悉亢倉子説農道大有意¶
義稼容足耨容耰耘容手謂之耕道人耨以旱使地肥¶
而土緩稼欲産於塵而殖於堅其種勿使數亦無使疎¶
土無使不足亦無使有餘畎欲深而端畝欲沃以平¶
下得隂上得陽然後盛生吾苗有行故速長强弱不相¶
害故速大苗其弱也欲孤其長也欲相與居其熟也欲¶
相扶其耨也長其兄而去其弟樹肥無扶踈樹墝不欲¶
<pb:KR3k0043_WYG_045-13b>¶
專生而獨居肥而扶踈則多粃墝而專居則多死其説¶
禾黍稻麻菽麥得時失時尤詳且悉與吕氏春秋大槩¶
略同昔李斯請史官非秦紀皆燒所不去者醫藥卜筮¶
種樹之書藝文志神農二十篇野老十七篇宰氏十七¶
篇董安國十六篇尹都尉十四篇趙氏五篇氾勝之十¶
八篇王氏六篇葵葵一篇九家百十四篇要之各有傳¶
授不可例以夫子鄙須遂謂無此學也¶
　　　種植　　　　　　　　　　王　磐(後同/)¶
<pb:KR3k0043_WYG_045-14a>¶
凡墾闢荒地春曰燎荒(如平原草萊深者至春燒荒趂/地氣通暢草芽欲發根荄柔脆)¶
(易為/開墾)夏曰䅖(一感/切)青(夏日草茂時開謂之䅖青可當草/糞但根鬚壯密須藉强牛乃可盖)¶
(莫若春/為上)秋曰芟夷(其次秋暮草木叢密時先用鏺刀徧/地芟倒暴乾放火至春而開墾乃省)¶
(力/)崔寔四民月令曰正月地氣上騰土長冒撅説者云¶
陳根可拔急菑强土黑墟之田二月隂凍畢釋可菑美¶
田緩土及河渚小處三月杏花盛可菑沙白輕土之田¶
五月六月可菑麥田也如泊下蘆葦地内必用酈刀引¶
之犁鑱隨耕起撥特易牛乃省力沾山或老荒地内科¶
<pb:KR3k0043_WYG_045-14b>¶
木多者必須用钁斸去餘有不盡根科(俗謂之埋/頭根也)當使¶
熟鐵煅成鑱尖(套於退舊/生鐵鑱上)縱遇根株不至擘缺妨誤工¶
力或地段廣闊不可徧斸則就斫枝莖覆於本根上候¶
乾焚之其根即死而易朽又有經暑雨後用牛曵磟碡¶
或輥子之所斫根查上和泥碾之乾則挣死一二歲後¶
皆可耕種其林木大者則&ZX-1113de;殺之(謂剥斷樹皮/其樹立死)葉死不¶
扇便任種蒔三歲後根株莖朽以火燒之則通為熟田¶
矣周禮薙氏掌殺草春始生而萌之夏日至而夷之秋¶
<pb:KR3k0043_WYG_045-15a>¶
繩而芟之冬日至而耜之又柞氏掌攻草木及林麓夏¶
日至令刋陽木而火之冬日至剥隂木而水之註云刋¶
剥謂斫去次地之皮即此謂除木也詩曰載芟載柞其¶
耕澤澤盖謂芟除木而後可耕也大凡開荒必趂雨後¶
又要調停犂道淺深麄細淺則務盡草根深則不至塞¶
墢粗則貪生費力細則貪熟少功唯得中則可耕荒畢¶
以鐵齒&ZX-111773;&ZX-111ed3;過漫種黍稷或脂麻緑荳耙勞再徧明年¶
乃中為穀田今漢沔淮潁上率多創開荒地當年多種¶
<pb:KR3k0043_WYG_045-15b>¶
脂麻等種有痛收至盈溢倉箱速富者如舊稻塍内開¶
耕畢便撒稻種直至成熟不須薅拔縁新開地内草根¶
既死無荒可生若諸色種子年年揀净别無稗莠數年¶
之間可無荒薉所收常倍於熟田盖曠閒既久地力有¶
餘苗稼鬯茂子粒蕃息也諺云坐賈行商不如開荒言¶
其獲利多也上古聖人制耒耜以教耕耨三代以上皆¶
耦耕謂兩人合二耜而耕之詩曰亦服爾耕十千維耦¶
者此也春秋之時后稷之裔孫叔均始作牛耕至漢趙¶
<pb:KR3k0043_WYG_045-16a>¶
過增其制度三犁一牛則力省而功倍今之耕者大率¶
祖此今易耒耜而為犁不問地之堅强輕弱莫不任使¶
欲淺欲深求之犁箭箭一而已欲廉欲猛取之犁稍稍¶
一而已然則犁之為器豈不簡易而利用哉耕地之法¶
未耕曰生已耕曰熟初耕曰塌(音/塔)再耕曰轉生者欲深¶
而猛熟者欲淺而廉此其略也天地有隂陽寒燠之異¶
地勢有髙下燥濕之别順天之時因地之宜存乎其人¶
齊民要術云凡耕髙下田不問春秋必須燥濕得所為¶
<pb:KR3k0043_WYG_045-16b>¶
佳若水旱不調寧燥無濕(燥耕雖塊一經得雨地則粉/解濕耕堅&ZX-1117e8;數年不佳諺曰)¶
(濕耕澤鋤不如歸去言無益而有損濕耕/者白背速&ZX-111773;&ZX-111ed3;之亦無傷否則大惡也)秋耕欲深夏¶
耕欲淺秋耕䅖青為上(比至冬月青草復/生其美與豆同)初耕欲深轉¶
耕欲淺(耕不深則土不熟/轉不淺則動生土)菅茅之地宜縱牛羊踐之七¶
月耕之則死氾勝之曰凡耕之本在於趨時春凍解地¶
氣始通土一和解夏至天氣始暑隂氣始盛土復解夏¶
至後九十日晝夜分天地氣和以此時耕一而當五名¶
曰膏澤皆得時功韓氏直說云凡地除種麥外並宜秋¶
<pb:KR3k0043_WYG_045-17a>¶
耕秋耕之地荒草自少極省鋤工如牛力不及不能盡¶
秋耕者除種粟地外其餘黍豆等地春耕亦可大抵秋¶
耕宜早春耕宜遲(秋耕宜早者乗天氣未寒時將陽和/之氣掩在地中其苗易榮過秋天氣)¶
(寒冷有霜時必待日髙方可耕地恐掩寒氣在内令地/薄不收子粒春耕宜遲者亦待春氣和暖日髙時耕)¶
此所謂順天之時也齊民要術云春地氣通可耕堅硬¶
强地黑壚土輒平磨其塊以生草草生復耜天有小雨¶
復耕和之勿令有塊以待時所謂强土而弱之也杏始¶
華榮輒輕土弱土望杏花落復耕耕輒藺之草生有雨¶
<pb:KR3k0043_WYG_045-17b>¶
澤耕重藺之土甚輕者以牛羊踐之如此則土强所謂¶
弱土而强之也此所以因地而利之也農書云早田穫¶
刈纔畢隨即耕治曬暴加糞壅培而種荳麥蔬茹因而¶
熟土壤而肥沃之以省來歲功役其所收又足以助歲¶
計晩田宜待春乃耕為其藁秸堅韌必待其朽腐易為¶
牛力也北方農俗所傳春宜早晩耕夏宜兼夜耕秋宜¶
日髙耕中原地皆平曠旱田陸地一犂必用兩牛三牛¶
或四牛以一人執之量牛强弱耕地多少其耕皆有定¶
<pb:KR3k0043_WYG_045-18a>¶
法南方水田泥耕其田髙下闊狹不等以一犂用一牛¶
挽之作正回旋惟人所便此南北地勢之異宜也凡人¶
家營田皆當量力寧可少好不可多惡詩曰無田甫田¶
維莠驕驕言力不及而貪多務得未免茍簡之弊故莊¶
子曰昔予為禾耕而鹵莽之其實亦鹵莽而報予芸而¶
滅裂之其實亦滅裂而報予此言茍簡之害也農書云¶
古者分田之制一夫一婦受田百畝以其地有肥墝故有不¶
易一易再易之别不易之地家百畝謂可以歲耕之也¶
<pb:KR3k0043_WYG_045-18b>¶
一易之地家二百畝謂歲耕其半也再易之地家三百¶
畝謂歲耕百畝三歲而一周也先王之制如此非獨以¶
為土敝則草木不長氣衰則生物不遂也抑欲其財力¶
有餘深耕易耨而歲可常稔今農夫既不如古徃徃租¶
人之田而耕之茍能量其財力之相稱而無鹵莽滅裂¶
之患則豐穰可以力致而仰事俯育之樂可必矣今備¶
述經傳所載農事之法兼髙原下田地勢之宜自北自¶
南習俗不通曰墾曰耕作事亦異通變謂道無泥一方¶
<pb:KR3k0043_WYG_045-19a>¶
則田功修而稼穡之務可以次第而舉矣¶
凡治田之法犂耕既畢則有耙勞耙有渠疏之義勞有¶
盖磨之功今人呼耙曰渠䟽勞曰盖磨皆因其用以名¶
之所以散撥去芟平土壤也桓寛鹽鐵論曰茂木之下¶
無豐草大塊之間無美苗耙勞之功不至而望禾稼之¶
秀茂實栗難矣韓氏直説云古農法犂一&ZX-11183c;六合人只¶
知犂深為功不知&ZX-11183c;熟為全功&ZX-11183c;功不到土麄不實下¶
種後雖見苗生根在麄土根土不相著不耐旱有懸死¶
<pb:KR3k0043_WYG_045-19b>¶
蟲咬乾死諸病&ZX-11183c;功到則土細而立根在細實土中又碾¶
過根土相著自然耐旱不生諸病又云凡地除種麥外¶
並宜秋耕先以鐵齒&ZX-11183c;縱横然後插犂細耕隨耕隨勞¶
至地大白背時更&ZX-11183c;兩徧至來者地氣透時待日髙復¶
&ZX-11183c;四五徧其地爽潤上有油土四指許春雖然無雨至¶
便可下種齊民要術云耕荒畢以鐵齒&ZX-111ed3;再徧耙之盖¶
鐵齒&ZX-111773;&ZX-111ed3;已為之先再用耙&ZX-111773;&ZX-111ed3;而後勞之也今人但¶
耕地畢破其塊墢而後用勞平磨乃為得也齊民要術¶
<pb:KR3k0043_WYG_045-20a>¶
云耕地深細不得趂多看乾濕隨時盖磨待一段總轉¶
了横盖一徧每耕一徧盖兩徧最後盖三徧還縱横盖¶
之種麥地以五月耕三徧種麻地耕五六徧倍盖之但¶
依此法除蟲災外小小旱乾不至全損縁盖磨數多故¶
也又云春耕隨手勞秋耕待白背勞(盖春多風不即勞/則致地虚燥秋田)¶
(濕濕速勞/恐致地硬)又曰耕欲廉勞欲再凡已耕耙欲受種之¶
地非勞不可諺曰耕而不勞不如作暴切見世人耕了¶
仰著土塊並待孟春盖若冬之氷雪連夏亢陽徒道秋¶
<pb:KR3k0043_WYG_045-20b>¶
耕不堪下種也然耙勞之功非但施於納種之前亦有¶
用於種苗之後者齊民要術曰榖田既出壠每一遇雨¶
白背時盖以鐵齒&ZX-111773;&ZX-111ed3;縱横耙而勞之耙法令人坐上¶
數以手斷其草草塞齒則傷苗如此令地熟軟易鋤省¶
力此用於種苗之後也南方水田轉畢則耙耙畢即抄¶
故不用勞其耕種陸地者犂而耙之欲其土細再犂再¶
耙後用勞乃無遺功也北方又有所謂撻者與勞相類¶
齊民要術云春種欲深宜曵重撻(春氣冷生遲不曵撻/則根虛雖生輒死)¶
<pb:KR3k0043_WYG_045-21a>¶
雖生夏氣熱而速曵撻遇雨必致堅垎春澤多者或亦¶
不須撻必欲撻者須待白背濕撻令地堅硬也又用曵¶
打場圃極為平實今人凡下種耬種後惟用砘車碾之¶
然執耬種者亦須腰繫輕撻曵之使壠土覆種稍深也¶
或耕過田畝土性虛浮者亦宜撻之打令土實也今當¶
耕種用之故附于耙勞之末然南人未嘗識此盖南北¶
習俗不同故不知用撻之功至於北方逺近之間亦有¶
不同有用耙而不知用勞有用勞而不知用耙亦有不¶
<pb:KR3k0043_WYG_045-21b>¶
知用撻者今並載之使南北通知隨宜而用無使淪廢¶
然後治田法可得論其全功也¶
周禮司稼掌巡邦野之稼而辨其穜稑之種周知其名¶
與其所宜地以為法而縣于邑閭按農書九穀之種黍¶
稷秫稻麻大麥小麥大豆小豆凡種浥鬱則不生生亦¶
尋死種雜者禾生早晩不均舂復減而難熟特宜存意¶
揀選常歲别收好穗純色者劁刈懸之又有粒而或簞¶
或窖者將種前二十許日取出曬之令燥種之氾勝之¶
<pb:KR3k0043_WYG_045-22a>¶
曰牽馬令就穀堆食數口以馬踐過為種無虸蚄等蟲¶
也種或傷濕浥鬱則生蟲也或取馬骨剉一石以水三¶
石煑之三沸漉去滓以汁漬附子五枚三四日去附子¶
以汁和蠶矢羊矢各等分擾令洞洞如稠粥先種二十¶
日以溲種如麥飯狀當天旱燥時溲之立乾薄布數攪¶
令乾明日復溲隂雨則勿溲六七溲曝乾謹藏勿令復¶
濕至可種時以餘汁溲而種之則禾稼不生蟲也無馬¶
骨亦可用雪汁雪汁者五榖之精使種之耐旱也麥種¶
<pb:KR3k0043_WYG_045-22b>¶
宜與剉碎蒼耳或艾暑日曝乾熱收藏以瓦器順時種¶
之無不生茂凡欲知歲所宜榖以布囊乗粟等諸物種¶
平量之以冬至日埋於隂地冬至後五十日發取量之¶
息最多者歲所宜也又師曠占術曰五木者五榖之先¶
也欲知五榖但視五木擇其木盛者來年多種之萬不¶
失一故雜隂陽書曰禾生於棗或楊大麥生於杏小麥¶
生於桃稻生於柳或楊黍生於榆大豆生於槐小豆生¶
於李麻生於楊或荆農書云種蒔之事各有攸叙能知¶
<pb:KR3k0043_WYG_045-23a>¶
時宜不違先後之序則相繼以生成相資以利用種無¶
虛日收無虛月何匱乏之足患凍餒之足憂哉正月種¶
麻枲二月種粟脂麻有早晩二種三月種早麻四月種¶
荳五月中旬種晩麻七夕以後種萊菔菘芥八月社前¶
即可種麥經雨社即倍收而堅好如此則種之有次第¶
所謂順天之時也凡五榖上旬種者全收中旬中收下¶
旬下收又地勢有良薄山澤有異宜故良田宜種晩薄¶
田宜種早良田非獨宜晩早亦無害薄田種晚必不成¶
<pb:KR3k0043_WYG_045-23b>¶
實山田宜種强苗以避風霜澤田種弱苗以求華實孝¶
經援神契曰黄白土宜禾黑墳宜麥與赤土宜菽汙泉¶
宜稻所謂因地之宜也南方水稻其名不一大槩為類¶
有三早熟而緊細者曰秈晩熟而香潤者曰粳早晚適¶
中米白而黏者曰&ZX-111da6;三者布種同時每歲收種取其熟¶
好堅栗無秕不雜榖子曬乾蔀藏置髙爽處至清明節¶
取出以盆盎别貯浸之三日漉出納草篅中晴則暴暖¶
浥以水日三數遇隂寒則浥以温湯候芽白齊透然後¶
<pb:KR3k0043_WYG_045-24a>¶
下種須先擇美田耕治令熟泥沃而水清以既芽之榖¶
漫撒稀稠得所秧生既長小滿芒種之間分而蒔之旬¶
日髙下皆遍北土髙原本無陂澤遂一曲而田者納種¶
如前法既生七八寸拔而栽之凡下種之法有漫種耬¶
種瓠種區種之别漫種者用斗榖盛種挾左腋間右手¶
料取而撒之隨撒隨行三歩許即再料取務要布種均¶
匀則苗生稀稠得所秦晉之間皆用此法南方惟種大¶
麥則㸃種其餘粟豆麻小麥之類亦用漫種北方多用¶
<pb:KR3k0043_WYG_045-24b>¶
耬種其法甚備齊民要術云凡種欲牛遲緩行種人令¶
促歩以足躡隴底欲土實種易生也今人製造砘車隨¶
耬種子後循隴碾過使根土相著功力甚速而當瓠種¶
者竅瓠貯種隨行隨種務使均匀犂隨掩過覆土既深¶
雖暴雨不至&ZX-1117e8;撻暑夏最為耐旱且便於撮鋤今燕趙¶
間多用之區種之法凡山陵近邑髙危傾阪及丘城上¶
皆可為區田糞種水澆備旱災也¶
說文云鋤言助也以助苗也故字從金從助凡榖須鋤¶
<pb:KR3k0043_WYG_045-25a>¶
乃可滋茂諺云鋤頭自有三寸澤也按齊民要術云苗¶
生如馬耳則鏃鋤(滋田欲得/榖馬耳鏃)稀豁之處鋤而補之凡五¶
榖惟小鋤之為良(小鋤者非直省功榖亦大勝大鋤/者華根繁茂用功多而收功益少)苗¶
出壠則深鋤不厭數周而復始勿以無草為暫停(鋤者/非止)¶
(除草乃地熟而穀多糠薄米/息鋤得十遍便得八米也)春鋤起地夏為鋤草故春¶
鋤不用觸濕六月已後雖濕亦無嫌(春苗既淺隂土覆/地濕鋤則地堅夏)¶
(苗隂厚地不見日故雖濕亦無害矣管/子曰為國者使民寒耕而熱芸除草也)又曰候黍粟苗¶
未與壠齊即鋤一徧經五七日更報鋤第二徧候未蠶¶
<pb:KR3k0043_WYG_045-25b>¶
老畢報鋤第三徧無力則止如有餘力秀後更鋤第四¶
徧脂麻大豆並鋤兩徧止亦不厭早鋤榖第一徧便科¶
定每科只留兩三莖更不得留多每科相去一尺兩壠¶
頭空務欲深細第一徧鋤未可全深第二徧惟深是求¶
第三徧較淺於第二徧第四徧又淺於第三徧盖榖科¶
大則根浮故也第一次撮苗曰鏃第二次平壠曰布第¶
三次培根曰擁第四次添功曰復一次不至則稂莠之¶
害秕稗之雜入之矣諺云榖鋤八遍餓殺狗為無糠也¶
<pb:KR3k0043_WYG_045-26a>¶
其榖畝得十石斗得八米此鋤多之效也凡耘苗之法¶
亦有可鋤不可鋤者旱耕塊墢苗薉同孔出不可鋤治¶
此耕者之大難責鋤也曾氏農書芸稻篇謂記禮有曰¶
仲夏之月利以殺草可以糞田疇可以羙土疆盖耘除¶
之草和泥渥漉深埋禾苗根下漚罨既久則草腐爛而¶
泥土肥美嘉榖蕃茂矣大抵耘治水田之法必先審度¶
形勢先於最上處瀦水勿致走失然後自下旋放旋芸¶
之不問草之有無必徧以手排漉務令稻根之傍液液¶
<pb:KR3k0043_WYG_045-26b>¶
然而後已荆揚厥土塗泥農家皆用此法又有足耘為¶
木杖如拐子兩手倚之以用力以趾塌撥泥上草薉擁¶
之苗根之下則泥沃而苗興亦各從其便也今創有一¶
器曰耘盪以代手足工過數倍慕文曰養苗之道鋤不¶
如耨耨今小鋤也(吕氏春秋曰先生者為米後生者為/秕是故其耨也長其兄而去其弟不)¶
(知稼者其耨也去其兄而養其弟不/收其粟而收其秕此失耨之道也)鋤後復有耨拔之¶
法以繼成其鋤之功也夫稂莠荑稗雜其稼出盖鋤後¶
莖葉漸長使可分别非&ZX-111e1a;不可其北方村落之間多結¶
<pb:KR3k0043_WYG_045-27a>¶
為鋤社以十家為率先鋤一家之田本家供其飲食其¶
餘次之旬日之間各家田皆鋤治自相率領樂事趨功¶
無有偷惰間有病患之家共力助之故田無荒穢歲皆¶
豐熟秋成之後豚蹄盂酒逓相犒勞名為鋤社甚可效¶
也¶
田有良薄土有肥磽耕農之事糞壤為急糞壤者所以¶
變薄田為良田化磽土為肥土也古者分田之制上地¶
家百畝歲一耕之中地家二百畝間歲耕其半下地家¶
<pb:KR3k0043_WYG_045-27b>¶
三百畝歲耕百畝三歲一周盖以中下之地瘠薄磽确¶
茍不息其地力則禾稼不蕃後世井田之法變强弱多¶
寡不均所有之田歲歲種之土敝氣衰生物不遂為農¶
者必儲糞朽以糞之則地力常新壯而収穫不減孟子¶
所謂百畝之糞上農夫食九人也踏糞之法凡人家於¶
秋收場上所有穰&ZX-1115c3;等並須收貯一處每日布牛之脚¶
下三寸厚經宿牛以蹂踐便溺成糞平旦收聚除置院¶
内堆積之每日亦如前法至春可得糞三十餘車至夏¶
<pb:KR3k0043_WYG_045-28a>¶
月之間即載糞糞地地畝用五車計三十車可糞六畝¶
匀攤耕盖即地肥沃兼可堆糞(闕/)行又有苗糞草糞火¶
糞泥糞之類苗糞者按齊民要術云美田之法緑荳為¶
上小荳胡麻次之悉皆五六月䆊種七八月犂掩殺之¶
為春榖田則畝收十石其美與蠶矢熟糞同此江淮迤¶
北用為常法草糞者於草木茂盛時芟倒就地内掩罨¶
腐爛也記禮者曰仲夏之月利以殺草可以糞田疇可¶
以美土疆今農夫不知此乃以其耘除之草棄置他處¶
<pb:KR3k0043_WYG_045-28b>¶
殊不知和泥渥漉深埋禾苗根下漚罨既久則草腐而¶
土肥美也江南三月草長則刈以踏稻田歲歲如此地¶
力常盛農書云種榖必先治田積腐藁敗葉剗薙枯朽¶
根荄遍鋪而燒之即土暖而爽及初春再三耕耙而以¶
窖罨之肥壤雍之麻籸榖殻皆可與火糞窖罨榖殻朽¶
腐最宜秧田必先渥漉精熟然後踏糞入泥盪平田靣¶
乃可撮種其火糞積土同草木堆疊燒之土熟冷定用¶
碌軸碾細用之江南水地多冷故用火糞種麥種蔬尤¶
<pb:KR3k0043_WYG_045-29a>¶
佳又凡退下一切禽獸毛羽親肌之物最為肥澤積之¶
為糞勝於草木下田水冷亦有用石灰為糞治則土暖¶
而苗易發然糞田之法得其中則可若驟用生糞及布¶
糞過多糞力峻熱即燒殺物反為害矣火糞力壯南方¶
治田之家常於田頭置塼檻窖熟而後用之其田甚美¶
北方農家亦宜效此利可十倍又有泥糞於溝港内乗¶
船以竹夾取青泥杴撥岸上凝定裁成塊子擔去同火¶
糞和用比常糞得力甚多或用小便亦可澆灌但生者¶
<pb:KR3k0043_WYG_045-29b>¶
立見損壊不可不知農書糞壤篇云土壤氣脉其類不¶
一肥沃磽确美惡不同治之各有宜也夫黑壤之地信¶
美矣然肥沃之過不有生土以解之則苗茂而實不堅¶
磽确之土信惡矣然糞壤滋培則苗蕃秀而實堅栗土¶
壤雖異治得其宜皆可種植今田家謂之糞藥言用糞¶
猶用藥也凡農居之側必置糞屋低為簷楹以避風雨¶
飄浸屋中必鑿深池甃以磚甓凡埽除之土燒燃之灰¶
簸揚之糠秕斷藁落葉積而焚之沃以肥液積久乃多¶
<pb:KR3k0043_WYG_045-30a>¶
凡欲播種篩去瓦石取其細者和匀種子䟱杞撮之待¶
其苗長又撒以壅之何物不收為圃之家於厨棧下深¶
濶鑿一池細甃使不滲洩每舂米則聚礱簸榖殻及腐¶
草敗葉漚漬其中以收滌器肥水與滲漉泔淀漚久自¶
腐爛一歲三四次出以糞苧因以肥桑愈久愈茂而無¶
荒廢枯摧之患矣又有一法凡農圃之家欲要計置糞¶
壤須用一人一牛或驢駕雙輪小車一輛諸處搬運積¶
糞月日既久積少成多施之種藝稼穡倍收桑果愈茂¶
<pb:KR3k0043_WYG_045-30b>¶
歲有增羡此肥稼之計也夫掃除之隈腐朽之物人視¶
之而輕忽田得之為膏潤唯務本者知之所謂惜糞如¶
惜金也故能變惡為美種少收多諺云糞田勝如買田¶
信斯言也凡區宇之間善於稼者相其各各地里所宜¶
而用之庶得乎土化漸漬之法沃壤滋生之效俾業擅¶
上農矣¶
南方熟於水利官陂官塘處處有之民間所自為溪竭¶
(音/曷)水蕩難以數計大可灌田數百頃小可溉田數十畝¶
<pb:KR3k0043_WYG_045-31a>¶
若溝渠陂竭上置水閘以備啓閉若塘堰之水必置&ZX-1117e8;¶
(音/蹇)竇以便通泄此水在上者若田髙而水下則設機械¶
用之如翻車筒輪戽斗桔橰之類挈而上之如地勢曲¶
折而水逺則為槽架連筒隂溝浚渠陂柵之類引而達¶
之此用水之巧者若下灌及平澆之田為最或用車起¶
水者次之或再車三車之田又為次也其髙田早稻自¶
種至収不過五六月其間或旱不過澆灌四五次此可¶
力致其常稔也傅子曰陸田者命懸於天人力雖修水¶
<pb:KR3k0043_WYG_045-31b>¶
旱不時則一年功棄水田制之由人人力茍修則地利¶
可盡天時不如地利地利不如人事此水田灌溉之利¶
也¶
凡農家所種宿麥早熟最宜早收故韓氏直説云五六¶
月麥熟帶青收一半合熟收一半若候齊熟恐被暴風¶
急雨所摧必致抛費每日至晩即便載麥上場堆積用¶
苫密覆以防雨作如搬載不及即於地内苫積天晴乗¶
夜載上場即攤一二車簿則易乾碾過一遍翻過又碾¶
<pb:KR3k0043_WYG_045-32a>¶
一遍起楷下場揚子收起雖未淨直待所收麥都碾盡¶
然後將未淨楷稗再碾如此可一日一場比至麥收盡¶
已碾訖三之一矣大抵農家忙併無似蠶麥古語云收¶
麥如救火若少遲慢一值隂雨即為災傷遷延過時秋¶
苗亦誤鋤治今北方收多用肝釤用麥綽釤麥覆於腰¶
後籠内籠滿則載而積於場一日可收十餘畝較之南¶
方以鎌刈者其速十倍凡北方種粟秋熟當速刈之齊¶
民要術云收榖而熟速刈乾速積(刈早則鎌傷刈晩則/穗折遇風則收減濕)¶
<pb:KR3k0043_WYG_045-32b>¶
(積則藁爛積晩則/耗損連雨則生耳)田家刈畢稇而束之以十束積而為¶
&ZX-1117e8;然後車載上場為大積積之視農功稍隙解束以旋¶
旋鑱穗撻之南方水地多種稻秫早禾則宜早收六月¶
七月則收早禾其餘則至八月九月齊民要術曰稻至¶
霜降穫之此皆言晩禾大稻也故稻有早晩大小之别¶
然江南地下多雨上霖下潦劖刈之際則必須假之喬¶
扦多則置之籠架待晴乾曝之可無耗損之失齊民要¶
術云收禾之法熟過半斷之刈穄欲早刈黍欲晩皆即¶
<pb:KR3k0043_WYG_045-33a>¶
濕踐穄踐訖即蒸而浥之黍宜曬之令燥凡麻有黄&ZX-1113e2;¶
則刈刈畢則漚之刈菽欲晩葉落盡然後刈脂麻欲小¶
束以五六束為一叢斜倚之假口開乘車詣田抖擻還¶
叢之三日一打四五遍乃盡耳梁秫收刈欲晩早刈損¶
實大抵北方禾黍其收頗晩而稻熟亦或宜早南方稻¶
秫其收多遲而陸禾亦或宜早通變之道宜審行之今¶
按古今書傳所載南北習俗所宜具述而備論之庶不¶
失早晚先後之節也¶
<pb:KR3k0043_WYG_045-33b>¶
　　　桑¶
桑種甚多不可徧舉世所名者荆與魯也荆桑多椹魯¶
桑少椹葉薄而尖其邊有瓣者荆桑也凡枝幹條葉堅¶
勁者皆荆之類也葉圓厚而多津者魯桑也凡枝幹條¶
葉豐腴者皆魯之類也荆之類根固而心實能久逺宜¶
為樹魯之類根不固心不實不能乆逺宜為地桑然荆¶
之條葉不如魯葉之盛茂當以魯桑條接之則能久逺¶
而又盛茂也魯為地桑而有厭條之法傳轉無窮是亦¶
<pb:KR3k0043_WYG_045-34a>¶
可以久逺也荆桑所飼蠶其絲堅韌中(去/聲)紗羅用禹貢¶
稱厥篚檿絲注曰(檿山桑此荆之/美而尤者也)魯桑之類宜飼大蠶¶
荆桑宜飼小蠶齊民要術曰收椹之黑者剪去兩頭惟¶
取中間一截盖兩頭者其子差細種則成雞桑花桑中¶
間一截其子堅栗則枝條堅强而葉肥厚將種之時先¶
以柴灰淹&ZX-1117e8;次日水淘去輕秕不實者晒令水脉才乾¶
種乃易生¶
凡桑果以接博為妙一年後便可獲利昔人以之譬螟¶
<pb:KR3k0043_WYG_045-34b>¶
子者取其速肖之義也凡接枝條必擇其美(宜用宿條/向陽者庶)¶
(氣壯而茂嫩條/隂弱而難成)根株各從其類(然荆桑亦可接魯桑/梅可接杏桃可接李)接¶
工必有用具細齒截鋸一連厚脊利刃小刀一枚要當¶
心手疑穏又必趂時(以春分前後十日為宜或取其條/襯青為期然必待時暄可接盖欲)¶
(藉陽和/之氣也)一經接博二氣交通以惡為美以彼易此其利¶
有不可勝言者夫接博其法有六一曰身接(先用細鋸/截去元樹)¶
(枝莖作盤砧髙可及肩以利刃小刀際其盤之兩旁微/啓小罅深可寸半先用竹懴之測其深淺却以所接條)¶
(約五寸長一頭削作小篦子先禽口中假津液以助其/氣却内之罅中皮肉相對插之訖用樹皮封繫寛𦂳得)¶
<pb:KR3k0043_WYG_045-35a>¶
(所用牛糞和泥斟酌封裹之勿令/透風外仍上留二眼以泄其氣)二曰根接(鋸截斷元/樹身去地)¶
(五寸許以所接條削篦插之一如身/接法就以土培封之以棘之圍䕶之)三曰皮接(用小利/刃刀孑)¶
(於元樹身八字斜剉之以小竹懴測其深淺以所接之/枝條皮肉相向插之封䕶如前法候接枝發茂以漸去)¶
(其元樹枝莖/使之莖茂耳)四曰枝接(如皮接之法/而差近之耳)五曰靨(於協/切)接(小/樹)¶
(為宜先於元樹横枝上截了留一尺許於所取接條樹/上眼外方半寸刀尖刻斷皮肉至骨併帶疑揭皮肉一)¶
(方片須帶芽心揭下口禽少時取出印濕痕於横枝上/以刀尖依痕刻斷元樹靨處大小如之以接按之上下)¶
(兩頭以桑皮封繫𦂳慢得所仍用牛/糞塗護之隨樹大小酌量多少接之)六曰搭接(將已種/出芽條)¶
(去地三寸許上削作馬耳將所接條/併削馬耳相接之封繫糞壅如前法)今夫種植之功其¶
<pb:KR3k0043_WYG_045-35b>¶
利既博又加之以接博猶變稂莠而為嘉禾易碔&ZX-112654;而¶
為美玉世之欲業其生者其可不務之哉又去蠧法(桑/葉)¶
(不無蟲蠧宜務去之其法用纎線作釣取之一法用/硫黄及雄黄作烟薰之即死或用桐油燃塞亦驗)夫¶
既已種植復接博之既接博矣復剔其蟲蠧柳子所謂¶
吾聞養樹得養人術此長民為國者所當視傚也夫民¶
為國本本斯立矣既興其利而復除其害為治之道無¶
以外是茍審行之不惟得勸課之法抑亦知教政之本¶
歟¶
<pb:KR3k0043_WYG_045-36a>¶
　　　牧牛¶
古人有卧牛衣而待旦則知牛之寒盖有衣矣飯牛而¶
牛肥則知牛之餒盖啖以菽粟矣衣以褐薦飯以菽粟¶
古人豈重畜如此哉以此為衣食之本故耳此所謂時¶
其飢飽以識性情者也每遇耕作之月除巳牧放夜復¶
飽飼至五更初乗日未出天氣凉而用之則力倍於常¶
半日可勝一日之功日髙熱喘便令休息勿竭其力以¶
致困乏此南方晝耕之法也若夫北方陸地平逺牛皆¶
<pb:KR3k0043_WYG_045-36b>¶
夜耕以避晝熱夜半仍飼以芻豆以助其力至明耕畢¶
則放去此所謂節其作息以養其血氣也今藁秸不足¶
以充其飢水漿不足以濟其渇凍之曝之困之瘠之役¶
之勞之又從而鞭笞之則牛之斃者過半矣飢欲得食¶
渇欲得飲物之情也至於役使困乏氣喘汗流耕者急¶
於就食或放之山或逐之水牛困得水動輙移時毛竅¶
空踈因而乏食以致疾病生焉放之髙山筋力疲乏顛¶
蹶而僵仆者往往相藉也利其力而傷其生烏識其為¶
<pb:KR3k0043_WYG_045-37a>¶
愛養之道哉牛之為病不一其用藥與人相似但大為¶
劑以飲之無不愈者便溺有血傷於熱也以致便血之¶
藥治之冷結則鼻乾而不喘以發散藥投之熱結即鼻¶
汗而喘以解利藥投之其或天行疫癘率多薰烝相染¶
其氣然也愛之則當離避地所祓除沴(音/戾)氣而救藥或¶
可偷生傳曰養備動時則天不能使之病畜牛之家誠¶
能節適養護如前所云則自無病然有病而治猶愈於¶
不治若夫醫治之宜則亦有説周禮獸醫掌療獸病凡¶
<pb:KR3k0043_WYG_045-37b>¶
療獸病灌而行之以發其惡然後藥之其來尚矣今諸¶
處自有獸工相病用藥不必預陳方藥恐多差誤也¶
　　　蠶繅¶
淮南王蠶經云黄帝元妃西陵氏始蠶盖黄帝制作衣¶
裳因此始也夫育蠶之法始於擇種收種繭種取簇之¶
中向陽明浄厚實者蛾出第一日者名苗蛾末後出者¶
名末蛾皆不可用次日以後出者取之鋪連於搥箔雄¶
雌相配至暮抛去雄蛾將母蛾於連上匀布所生子環¶
<pb:KR3k0043_WYG_045-38a>¶
堆者皆不用生子數足更就連上令覆養三五日掛時¶
須蠶子向外恐有風磨損其子冬節及臘八日浴時無¶
令水極凍浸二日取出復掛年節後瓮内竪連須使玲¶
瓏每十數日日髙時一出每隂雨上節便曬曝蠶子變¶
色要在遲速由己勿致損傷自變桑葉已生自辰巳間¶
將瓮内取出舒卷提掇亦無度數但要第一日變三分¶
第二日變七分却用紙密糊封了還瓮内收藏至第三¶
日午時又出連舒卷須要變至十分蠶生宜髙廣牕户¶
<pb:KR3k0043_WYG_045-38b>¶
虛明易辨眠起仍上於行撁各置照牕每臨早暮以助¶
髙明下就附地列置風竇令可啓閉以除濕欝若新泥¶
濕壁用熱火薰乾牕上用浄白紙新糊門窻各掛葦簾¶
草薦下蟻之時勿用雞翎等物掃拂惟在詳欵稀匀不¶
至驚傷稠疊生齊取葉著懐中令煖用利刀切極細薛¶
於器内蓐紙上匀薄將連合於葉上蟻聞葉香自下或¶
過時不下速及縁上連背者並棄養蠶蟻時先辟東間¶
一間四角挫壘空龕狀如三暑以均火候謂屋小則易¶
<pb:KR3k0043_WYG_045-39a>¶
收火氣也停眠前後則徹去擇日安槌每槌上下閑鋪¶
三箔上承塵埃下隔濕潤鋪砌碎稈草於上中箔以備¶
分擡用細切搗軟稈草匀鋪為蓐又揉净紙粘成一片¶
鋪蓐上安蠶初生色黑漸漸加食三日後漸變白則向¶
食宜少加厚變青則正食宜益加厚復變白則慢食宜¶
少减變黄則短食宜愈減純黄則停食謂之正眠眠起¶
自黄而白自白而青自青復白自白而黄又一眠也每¶
眠例如此候之以加減食凡葉不可帶雨露及風日所¶
<pb:KR3k0043_WYG_045-39b>¶
乾或浥臭者食之令生諸病常收三日葉以備霖雨則¶
蠶常不食濕葉且不失飢採葉歸必踈爽於室中待熱¶
氣退乃與食蠶時晝夜之間大槩亦分四時朝暮類春¶
秋正晝如夏夜深如冬寒暄不一雖有熱火合各斟量¶
多少不宜一例自初生至兩眠正要温暖蠶毋須着單¶
衣以為體測自覺身寒則蠶必寒便添熱火自身覺熱¶
蠶亦必熱酌量去火一眠之後但天氣晴明巳午之間¶
時暫掲起窻間簾薦以通風日南風則捲北窻北風則¶
<pb:KR3k0043_WYG_045-40a>¶
捲南窻放入倒溜風氣則不傷蠶大眠起後飼罷三頓¶
剪開窻紙透風日必不頓驚生病大眠之後捲簾薦去¶
窻紙天氣炎熱門口置瓮旋添新水以生凉氣如遇風¶
雨夜凉却當將簾薦放下其間自小至老蠶滋長則分¶
之沙燠厚則擡之失分則稠疊失擡則蒸濕蠶柔輭(而/充)¶
(切/)之物不禁揉觸小而分擡人知愛護大而分擡或&ZX-111bca;¶
捲而不知顧惜允堆亂積逺擲髙抛損傷生疾多由於¶
此蠶自大眠後十五六頓即老得絲多少全在此數北¶
<pb:KR3k0043_WYG_045-40b>¶
蠶多是三眠南蠶俱是四眠日見有老者量分數减飼¶
候十蠶九老方可入簇值雨則壊繭南方例皆屋簇北¶
方例皆外簇然南簇在屋以其蠶少易辨多則不任北¶
方蠶多露簇率多損壓壅閼(音/遏)南北簇法俱未得中今¶
有善蠶者一說南北之間蠶少踈開牕户屋簇之則可¶
蠶多選於院内搆長春草厦内制蠶簇週以木架平鋪¶
蒿稍布蠶於上用蓆箔圍護自無簇病實良䇿也又有¶
夏蠶秋蠶夏蠶自蟻至老俱宜凉惟忌蠅蟲秋蠶初宜¶
<pb:KR3k0043_WYG_045-41a>¶
凉漸漸宜煖亦因天時漸凉故也簇與繰絲法同春蠶¶
南方夏蠶不中繰絲惟堪絲纊而已周禮忌原蠶歲再¶
登非不利也然王者法禁之謂其殘桑也然則夏蠶最¶
不宜多育務本新書云凡繭宜併手忙擇凉處薄攤蛾¶
自遲出免使抽繰相逼恐有不及則有甃浥籠烝之法¶
士農必用云繰絲之訣惟在細圓匀𦂳使無褊慢節核¶
麄惡不匀也繰絲有熱釜冷盆之異然皆必有繰車絲¶
軠然後可用熱釜要大至於釡上接一盃甑添水至甑¶
<pb:KR3k0043_WYG_045-41b>¶
中八分滿甑中用一板攔斷可容二人對繰也水須當¶
熱旋旋下繭多下則繰不及鬻損此可繰麄絲單繳者¶
雙繳者亦可但不如冷盆所繰潔淨光瑩也冷盆要大¶
先泥其外用時添水八九分水宜温暖長匀無令乍寒¶
乍熱可繰金繳細絲中等繭可繰雙繳比熱釜者有精¶
神而又堅韌也南北蠶繅之事摘其精妙筆之於書以¶
為必效之法業蠶者取其要訣歲歲必得庶上以廣府¶
庫之貸資下以備生民之纊帛開利之源莫此為大¶
<pb:KR3k0043_WYG_045-42a>¶
　¶
　¶
　¶
　¶
　¶
　¶
　¶
　¶
<pb:KR3k0043_WYG_045-42b>¶
　¶
　¶
　¶
　¶
　¶
　¶
　¶
　稗編卷四十五¶
