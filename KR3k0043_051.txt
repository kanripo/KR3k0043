# -*- mode: mandoku-view; -*-
#+TITLE: 稗編
#+DATE: 2015-08-24 23:32:03.853237
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷五十一
<pb:KR3k0043_WYG_051-1a>¶
欽定四庫全書¶
　稗編卷五十一　　　　　明　唐順之　撰¶
　　諸家九(天文/)¶
　　　分野論　　　　　　　　　蘇伯衡¶
分野之説其傳也遠而周禮春秋傳始詳焉春官保章¶
氏以星土辨九州之地所封封域皆有分星以觀妖祥¶
左氏内傳曰參為晉星商主大火外傳曰嵗星所在則¶
我有周之分野也此分野之説見於周禮春秋傳然也¶
<pb:KR3k0043_WYG_051-1b>¶
至漢地理志乃言分野為始宻謂秦為東井輿鬼之分¶
野魏為觜觹叅之分野周為柳七星張韓為角亢氐趙¶
為昴畢燕為尾箕齊為虛危魯為奎婁宋為房心衞營¶
室東壁楚為翼軫吳為斗粤為牽牛婺女而鄭康成則¶
謂堪輿雖有郡國所入度非古數也今其存可言者十¶
二次之分也星紀吳越也𤣥枵齊也娵訾衞也降婁魯¶
也大梁趙也實沈晉也鶉首秦也鶉火周也鶉尾楚也¶
夀星鄭也大火宋也析木燕也觀乎左氏謂熒惑守心¶
<pb:KR3k0043_WYG_051-2a>¶
宋景禳其咎實沈為祟晉侯受其殃鄭氏謂分野之妖¶
祥主用客星彗孛之氣以為象則驗菑祥於星土其法¶
葢古有之不可誣也然而吳越之地南而星紀則在丑¶
齊之地東而𤣥枵則在子魯之地亦東而降婁則在戍¶
東西南北往往相反而不相配是則誠為有可疑者杜¶
預等註既莫能詳而鄭氏則謂諸國中之封域於星亦¶
有分焉其書亡矣夫有其書而既亡此後之人所以求¶
其説而不得自漢以下星官史家㕘之以度數分毫析¶
<pb:KR3k0043_WYG_051-2b>¶
縷各極其至而十二次之分野相配之理卒莫有明言¶
之者嗟乎夫豈以不足言而弗言之歟唐天文志浮圖¶
一行皆以河漢為言固以疏遠及賈公彥輩乃援古昔¶
受封之日嵗星所在之辰其國屬焉以為證若然則三¶
代之分野皆當不同而列所屬亦必有同焉者矣嘗試¶
論之分野視分星古不謂地也地有彼此之不齊而分¶
野在天則一定而不易以彼此不齊之地必欲求配於¶
在天十二次整然之分野其説之難通也固宜葢天有¶
<pb:KR3k0043_WYG_051-3a>¶
三垣紫微太微天市是也紫微太微皆將相輔佐之位¶
而天市下垣則列國星㝛之所在其星東西二十有二¶
宋南海燕東海徐吳越齊中山九河趙魏韓楚梁巴蜀¶
秦周鄭晉河間河中曰分野者指列星所屬之分而言¶
也鄭氏所謂星土星所主土是也其國在此而星則在¶
彼彼此若不相配而其為象未嘗不相屬非地之在北¶
者其分野在天亦居北地之在南者分野在天亦居南¶
也列國之在天下彼此縱横之不齊猶大牙然而欲以¶
<pb:KR3k0043_WYG_051-3b>¶
其地之不齊者求合乎在天分野之整然彼此之不相¶
配無足怪者甚者至於天之北極為天之首其體及背¶
故有吳北魯東之差其惑甚矣易不云乎在天成象在¶
地成形水火金木土其形在地者也而天有其五星焉¶
所謂象也豈惟五星哉凡物莫不皆然矣故夫齊吳燕¶
宋韓楚周秦魏趙諸國之地地之形也而其星在天象¶
之謂也地有是形則天有是星天有是星則有是名曰¶
齊吳燕宋韓楚周秦魏趙列國者非後世有是名而舉¶
<pb:KR3k0043_WYG_051-4a>¶
以為分野之名也何以知其然也徵諸東海南海九河¶
河間河中巴蜀中山有以知之也東海南海九河河間¶
河中非國中山巴蜀非若諸國之顯也故曰地有是形¶
則天有是星而分野者指列星所屬之分而言也或曰¶
若然則十二次之説將無所徵歟曰十有二次所以驗¶
天運之度數日躔之次舍此葢古法而厯家之所取驗¶
者也因其度數次舍之所在而妖祥見焉則其所屬之¶
地從亦可徵矣抑分野之説固豈専係於是哉¶
<pb:KR3k0043_WYG_051-4b>¶
　　　夏小正解　　　　　　　　傅松卿¶
正月啓蟄言始發蟄也鴈北鄉先言鴈而後言鄉者何¶
也見鴈而後數其鄉也鄉者何也鄉其居也鴈以北方¶
為居何以謂之為居生且長焉爾九月遰(音/逓)鴻鴈先言¶
遰而後言鴻鴈何也見遰而後數之則鴻鴈也何不謂¶
南鄉也曰非其居也故不謂南鄉記鴻鴈之遰也而不¶
記其鄉何也曰鴻不必當小正之遰者也雉震呴震也¶
者鳴也呴也者鼓其翼也正月必雷雷不必聞惟雉為¶
<pb:KR3k0043_WYG_051-5a>¶
必聞之何以謂之雷則雉震呴相識以雷魚陟負冰陟¶
升也負冰云者言解蟄也農緯厥耒緯束也束其耒云¶
爾者是見君之亦有耒也初歲祭耒始用暢也暢也者¶
終歲之用祭也其曰初云爾也者言是月之始用之也¶
初者始也或曰祭韭也囿有韭囿也園之燕者也時有¶
俊風俊者大也大風南風也何大於南風也曰合冰必¶
於南風解冰必於南風生必於南風收必於南風故大¶
之也寒日滌凍塗滌也者變也變而暖也凍塗也者凍¶
<pb:KR3k0043_WYG_051-5b>¶
下而澤上多也田鼠出田鼠者嗛鼠也記時也農率均¶
田率者循也均田者始除田也言農夫急除田也獺祭¶
魚其必與之獻何也曰非其類也祭也者得多也善其¶
祭而後食之十月豺祭獸謂之祭獺祭魚謂之獻何也¶
豺祭其類獺祭非其類故謂之獻大之也鷹則為鳩鷹¶
也者其殺之時也鳩也者其非殺之時也善變而之仁¶
也故其言之也則盡其辭也鳩為鷹變而之不仁也故¶
不盡其辭也農及雪澤言雪澤之無髙下也初服於公¶
<pb:KR3k0043_WYG_051-6a>¶
田古有公田焉者古言先服公田而後服其田也采芸¶
為廟采也鞠則見鞠者何也星名也鞠則見者歲再見¶
爾初昏參中葢記時也云斗柄縣在下言斗柄者所以¶
著參之中也柳稊稊也者發孚也梅杏杝桃則華杝桃¶
山桃也緹縞緹縞也者莎隨也緹也者其實也先言緹¶
而後言縞者何也緹先見者也何以謂之小正以著名¶
也鷄桴粥粥也者相粥之時也或曰桴嫗伏也粥養也¶
二月往耰黍禪禪單也初俊羔助厥母粥俊也者大也¶
<pb:KR3k0043_WYG_051-6b>¶
粥也者養也言大羔能食草木而不食其母也羊羔非¶
其子而後養之善養而記之也或曰憂有煑祭祭也者¶
用羔是時也不足喜樂喜羔之為生也而記之與羊牛¶
腹時也綏多女士綏安也冠子取婦之時也丁亥萬用¶
入學丁亥者吉日也萬也者干戚舞也入學也者大學¶
也謂今時大舍采也祭鮪祭不必記記鮪何也鮪之至¶
有時美物也鮪者魚之先至者也而其至有時謹記其¶
時榮堇菜色采繁繁由胡繁由胡者繁母也繁萬勃也¶
<pb:KR3k0043_WYG_051-7a>¶
皆豆實也故記之昆小蟲抵蚳昆者衆也由䰟螺䰟也¶
者動也小蟲動也其先言動而後言蟲者何也萬物著¶
動而後著抵猶推也蚳螘卵也為祭醢也取之則必推¶
之推之必不取取必推而不言取來降燕乃睇燕乙也¶
降者下也言來者何也莫能見其始出也故曰來降言¶
乃睇何也睇者眄也視可為室者也百鳥皆曰巢突穴¶
取與之室何也操泥而就家人人内也剝鱓以為鼓也¶
有鳴倉庚倉庚者商庚也商庚者長股也榮芸時有見¶
<pb:KR3k0043_WYG_051-7b>¶
梯始收有見梯而後始收是小正序也小正之序時也¶
皆若是也梯者所為豆實三月參則伏伏者非亡之辭¶
也星無時而不見我有不見之時故曰伏云攝桑攝桑¶
而記之急桑也委楊楊則花而後記之䍷羊羊有相還¶
之時其類䍷䍷然記變爾或曰䍷羝也&ZX-111154;則鳴&ZX-111154;天螻¶
也頒冰者分冰以授大夫也采&ZX-1117e9;&ZX-1117e9;草也妾子始蠶先¶
妾而後子何也事有漸也言自卑事者始執養宫事執¶
操也養長也祈麥實麥實者五穀之先見者故急祈而¶
<pb:KR3k0043_WYG_051-8a>¶
記之也越有小旱越于也記是時恒有小旱田鼠化為¶
鴽鴽鵪也變而之善故盡其辭也鴽為鼠變而之不善¶
故不盡其辭也拂桐芭拂也者拂也桐芭之時也或曰¶
言桐芭始生貌拂拂然也鳴鳩言始相命也先鳴而後¶
鳩何也鳩者鳴而後知其鳩也四月昴則見初昏南門¶
正南門者星也嵗再見壹正葢大正所取法也鳴札札¶
者寧縣也鳴而後知之故先鳴而後札囿有見杏囿者¶
山之燕者也鳴蜮鳴蜮也者或曰屈造之屬也王萯莠¶
<pb:KR3k0043_WYG_051-8b>¶
取荼荼也者以為君薦蔣莠幽越有大旱記時爾執陟¶
攻駒執也者始執駒也執駒也者離之去母也執而升¶
之君也攻駒也者教之服車數舍之也五月參則見參¶
也者牧星也故盡其辭也浮游有殷殷衆也浮游殷之¶
時也浮游者渠畧也朝生而暮死稱有何也有見也鴂¶
則鳴鴂者百鷯也鳴者相命也其不辜之時也是善之¶
故盡其辭也時有養日養長也一則在本一則在末故¶
其記曰時養日之也乃𤓰乃者急𤓰之辭也𤓰也者始¶
<pb:KR3k0043_WYG_051-9a>¶
食𤓰也良蜩鳴良蜩也者五采具&ZX-1117ec;之興五日翕望乃¶
伏其不言生而稱興何也不知其生之時故曰興以其¶
興也故言之興五日翕也望也者月之望也而伏云者¶
不知其死也故謂之伏五日也者十五日也翕也者合¶
也伏也者入而不見也啓灌藍蓼啓者别也陶而疏之¶
灌者聚生者也記時也鳩為鷹唐蜩鳴唐蜩鳴者匽也¶
初昏大火中大火者心也心中種黍菽糜時也煑梅為¶
豆實也蓄蘭為沐浴也菽糜以在經中又言之時何也¶
<pb:KR3k0043_WYG_051-9b>¶
是食矩關而記之頒馬分大夫卿之駒也將間諸則或¶
取離駒納之則法也六月初昏斗柄正在上五月大火¶
中六月斗柄正在上用此見斗柄之不在當心也葢當¶
依依尾也煑桃桃也者杝桃也杝桃也者山桃也煑以¶
為豆實也鷹始摯始摯言之何也諱煞之辭也故摯云¶
七月秀萑葦未秀則不為萑葦秀然後為萑葦故先言¶
秀狸子肇肆肇始也肆遂也言其始遂也其或曰肆殺¶
也湟潦生苹湟下處也有湟然後有潦有潦而後有苹¶
<pb:KR3k0043_WYG_051-10a>¶
草也爽死爽也者猶疏也苹莠苹也者馬帚也漢案户¶
漢也案户也者直户也言正南北也寒蟬鳴蟬也者蝭¶
&ZX-111606;也初昏織女正東鄉時有霖雨灌荼灌聚也荼萑葦¶
之莠為蔣楮之也萑未秀為菼葦未秀為蘆斗柄縣在¶
下則旦八月剝𤓰畜𤓰之時也𤣥校𤣥也者黑也校也¶
者若綠色然婦人未嫁者衣之剝&ZX-111c41;剝也者取也栗零¶
零也者降也零而後取之故不言剝也丹鳥羞白鳥丹¶
鳥者謂丹良也白鳥者謂蚊蚋也其謂之鳥也重其養¶
<pb:KR3k0043_WYG_051-10b>¶
者也有翼者為鳥羞也者進也不盡食也辰則伏辰謂¶
星也伏也者入而不見也鹿人從者從羣也鹿之養也¶
離羣而善之離而生非所知時也故記從不記離君子¶
之居幽也不言或曰人人從也者大者於外小者於内¶
率之也鴽為鼠參中則旦九月内火内火也者大火大¶
火也者心也遰鴻鴈遰往也主夫出火主夫也者主以¶
時縱火也陟𤣥鳥蟄陟升也𤣥鳥者鷰也先言陟而後¶
言蟄何也陟而後蟄也熊羆豹貉鼬鼪則穴若蟄也榮¶
<pb:KR3k0043_WYG_051-11a>¶
鞠鞠草也鞠榮而樹麥時之急也王始裘者何也衣裘¶
之時也辰繫于日雀入於海為蛤葢有矣非常入也十¶
月豺祭獸善其祭而後食之也初昏南門見南門者星¶
名也及此再見矣黑鳥浴者何也烏也浴也者飛乍髙¶
乍下也時有養夜夜者長也若日之長也𤣥雉入於淮¶
為蜃蜃者蒲蘆也織女正北鄉則旦織女星名也十有¶
一月王狩狩者言王之時田冬獵為狩陳筋革陳筋革¶
者省兵甲也嗇人不從不從者弗行於時月也萬物不¶
<pb:KR3k0043_WYG_051-11b>¶
通隕麋角隕墜也曰冬至陽氣至始動諸向生皆蒙蒙¶
符矣故麋角隕記時焉爾十有二月鳴弋弋也者禽也¶
先言鳴而後言弋者何也鳴而後知其弋也𤣥駒賁𤣥¶
駒也者螘也賁者何也走於地中也納卵蒜卵蒜也者¶
本如卵者也納者何也納之於君也虞人入梁虞人官¶
也梁者主設罔罟者也隕麋角葢陽氣且睹也故記之¶
也¶
　　　夏小正注後序(論聖人不/能違時)　　吳　萊¶
<pb:KR3k0043_WYG_051-12a>¶
夏小正本古書殘缺近會稽傅松卿頗就大戴禮校讎¶
刋注刻在會稽學宫葢昔孔子嘗曰我欲觀夏道是故¶
之杞杞不足徵也吾得夏時焉説者則謂夏時夏小正¶
也聖人當春秋之世每告顔淵以王者百世通行之道¶
首曰行夏之時殆取其嵗時之正政事之善也此豈果¶
謂夏小正之一書哉周公之時訓吕不韋之月令類若¶
一本於夏小正而又加詳漢魏以降嘗建讀時令之官¶
凡以夏禹周公之典世宜守之而不敢有逸故也後世¶
<pb:KR3k0043_WYG_051-12b>¶
儒者若栁宗元輩乃欲舉時訓月令而盡黜之且曰天¶
時之運行有常而王政之設施者無常起居號令慶賞¶
刑威惟其所值而即行之誠不可以非時而暫廢茍不¶
即行而蹔廢則天下多滯事矣予試論之天之與人一¶
理與氣而已葢惟理常為主而氣之所運一屈一伸一¶
開一闔暑焉而土山焦爍寒焉而川澤凝沍天下肖翹¶
蠉蠕根苃浮生之物無不薰蒸融液周流交灌而舉不¶
得逃焉理固在是也聖人之所以為人每全其理之所¶
<pb:KR3k0043_WYG_051-13a>¶
賦而又順其氣以行之不敢少逆因時制法按月布政¶
春夏陽舒而賞慶行秋冬隂慘而刑威作是皆悉本乎¶
天之一屈一伸一開一闔而固非我有作為於其間萬¶
一有逆乎此而天道遽為之變一言之發與某休協一¶
事之動與某咎應春秋洪範家類能言之而後儒或譏¶
其泥者此猶嚮謂時訓月令之可盡黜者也嗚呼夏禹¶
周公之典不幾於遽逸矣乎夫夏后氏之政典嘗曰先¶
時者殺無赦不及時者殺無赦然所謂先時不及時者¶
<pb:KR3k0043_WYG_051-13b>¶
豈有他哉春養孤子秋食耆老每事不敢有違其時者¶
是謂經制盛夏非行師之期而出師窮冬非肆眚之日¶
而肆赦則是一時之所值有不容不舉其事者是謂權¶
術自天道而觀雷霆霜雪一切各以時至者則理之常¶
不以其時至者則氣或有以激之而理則非常聖人之¶
典亦道其常者而已矣今而曰天時之運行有常而王¶
政之設施者無常起居號令慶賞刑威惟其所值而即¶
行之誠不可以非時而蹔廢是徒茍用乎一時之權術¶
<pb:KR3k0043_WYG_051-14a>¶
而終不得乎王者之經制且夏禹周公之世因時制法¶
按月布政天下亦何嘗多滯事哉為此説者殆不究乎¶
天人之一致而務欲裂而二之者也然而古者聖人之¶
道毎與天地之化相為流通泊然而神明内居窅然而¶
氣化外變是故冬而震雷夏而造冰宜若或違於天而¶
天固不能違之此不可以一概論也自惟聖人知其理¶
之若是而必道其常以垂世立敎陽氣一通則鑽燧出¶
火隂氣一斂則築室藏氷觀其所以彌綸匡贊節宣調¶
<pb:KR3k0043_WYG_051-14b>¶
燮於天地隂陽之間者豈為無所用其心哉達賢君子¶
治其一身且順天地四時之變調其居處節其飲食禁¶
其嗜欲適其志意一國之政辟之治身則又大矣傳不¶
云乎周歳多燠秦年多寒是特昧乎夏禹周公之典或¶
流於舒縱遲緩或陷於嚴酷刻深而不自覺焉者也由¶
此觀之孔子嘗有取於夏時者天時與王政相叅王政¶
得則天道自應後世儒者乃欲與時訓月令而盡黜之¶
則先聖人不謂其嵗時之正不謂其政令之善哉嗚呼¶
<pb:KR3k0043_WYG_051-15a>¶
此亦不得其説矣¶
　　　時令論上　　　　　　　　柳宗元(後同/)¶
吕氏春秋十二紀漢儒論以為月令措諸禮以為大法¶
焉其言有十二月七十有二候迎日步氣以追寒暑之¶
序類其物宜而逆為之備聖人之作也然而聖人之道¶
不窮異以為神不引天以為髙利於人備於事如斯而¶
已矣觀月令之説茍以合五事配五行而施其政令離¶
聖人之道不亦逺乎凡政令之作有俟時而行之者有¶
<pb:KR3k0043_WYG_051-15b>¶
不俟時而行之者是故孟春修封疆端經術(音/遂)相土宜¶
無聚大衆季春利堤防達溝瀆止田獵備蠶器合牛馬¶
百工無悖於時孟夏無起土功無發大衆勸農勉人仲¶
夏班馬政聚百藥季夏行水殺草糞田疇美土疆土功¶
兵事不作孟秋納材葦仲秋勸人種麥季秋休百工人¶
皆入室具衣裘舉五穀之要合秩芻養犧牲趨人收斂¶
務蓄菜伐薪為炭孟冬築城郭穿竇窖修囷倉謹葢藏¶
勞農以休息之收水澤之賦仲冬伐木取竹箭季冬講¶
<pb:KR3k0043_WYG_051-16a>¶
武習射御出五穀種計耦耕具田器合諸侯制百縣輕¶
重之法貢賦之數斯固俟時而行之所謂敬授人時者¶
也其餘郊廟百祀亦古之遺典不可以廢誠使古之為¶
政者非春無以布徳和令行慶施惠養㓜少省囹圄賜¶
貧窮禮賢者非夏無以贊傑俊遂賢良舉長大行爵出¶
祿斷薄刑决小罪節嗜慾静百官非秋無以選士勵兵¶
任有功誅暴慢明好惡修法制養衰老申嚴百刑斬殺¶
必當非冬無以賞死事恤孤寡舉阿黨易關市來商旅¶
<pb:KR3k0043_WYG_051-16b>¶
審門閭正貴戚近習罷官之無事者去器之無用者則¶
其闕政亦以繁矣斯固不俟時而行之者也變天之道¶
絶地之理亂人之紀舍孟春則可以有事乎作淫巧以¶
蕩上心舍季春則可以為之者乎夫如是内不可以納¶
於君心外不可以施於人事勿書之可也又曰反時令¶
則有飄風暴雨霜雪水潦大旱沈隂氛霧寒暖之氣大¶
疫風欬鼽(音/求)&ZX-111414;瘧寒疥癘之疾螟蝗五穀𤓰瓠果實不¶
成蓬蒿藜莠竝興之異女災胎夭傷水火之訛寇戎來¶
<pb:KR3k0043_WYG_051-17a>¶
入相掠兵革竝起道路不通邊境不寧土地分裂四鄙¶
入保流亡遷徙之變若是者特瞽史之語非出於聖人¶
者也然則夏后周公之典逸矣¶
　　　時令論下¶
或者曰月令之所作以為君人者法也葢非為聰明睿¶
智者為之將慮後代有昏昧放誕而肆于人上忽先王¶
之典舉而廢之近而取之若陳隋之季是也故取仁義¶
禮智信之事附于時令俾時至而有以發之也不為之¶
<pb:KR3k0043_WYG_051-17b>¶
將因循放蕩而皆無其意焉爾於是又為之言五行之¶
反戾相蕩相摩妖災之説以震動於厥心古之所以防¶
昏亂之術也今子發而揚之使前人之奥秘布露顯明¶
則後之人而又何憚耶曰聖人之為教立中道以示于¶
後曰仁曰義曰禮曰智曰信謂之五常言可以常行者¶
也防昏亂之術為之勤勤然書於方册興亡治亂之致¶
永守是而不去也未聞其威之以怪而使之時而為善¶
所以滋其怠傲而忘理也語怪而威之所以熾其昏邪¶
<pb:KR3k0043_WYG_051-18a>¶
淫惑而為禱禳厭勝鬼怪之事以大亂于人也且吾子¶
以為畏册書之多孰與畏人之言使愕愕者言仁義利¶
害焯乎列于其前而猶不悟奚暇顧月令哉是故聖人¶
為大經以存其直道將以遺後世之君臣必言其中正¶
而去其竒衺其有囂然而不顧者雖聖人復生無如之¶
何又何册書之有若陳隋之季暴戾淫放則無不為矣¶
求之二史豈復有行月令之事者乎然而其臣有勁悍¶
者爭而與之言先王之道猶十百而一遂焉然則月令¶
<pb:KR3k0043_WYG_051-18b>¶
之無益於陳隋亦固矣立大中去大惑捨是而曰聖人¶
之道吾未信也用吾子之説罪我者雖窮萬世吾無憾¶
焉爾¶
　　　二十四氣論　　　　　　　吳　萊¶
或問厯二十四氣之論予曰是言氣之行有序也而莫¶
不有理存焉俗有相承誤讀者穀雨如雨我公田之雨¶
葢以此時播種自上而下也今讀為上聲非矣芒種二¶
字見周禮種之隴反芒當音亡謂種之有芒者麥也今¶
<pb:KR3k0043_WYG_051-19a>¶
讀芒為忙種去聲非矣處暑如既處之處處止也謂暑¶
氣將於此時止也今讀作去聲非矣每月有節氣有中¶
氣如丑之終寅之始則為節寅之半則為中一年四立¶
即四時節氣二分二至即四時中氣九十日之氣往者¶
過而來者續故謂之立九十日之半故謂之分夏冬不¶
曰分而曰至至有二義子至巳六陽午至亥六隂至者¶
介乎巳午亥子之間也冬至亥隂極故曰至子陽於此¶
生亦曰至夏至巳陽極故曰至午隂於此生亦曰至日¶
<pb:KR3k0043_WYG_051-19b>¶
影短至長至亦然且以上半年論之立春正月節雨水¶
正月中漢律厯志驚蟄在正月中注今作雨水葢自秋¶
分水始涸立冬始冰冬至水泉凍大寒水澤腹堅今曰¶
雨水者先是為露為霜雪皆水氣凝結以至於寒之極¶
春則水氣流行而又為暑之始也況天一生水人物之¶
生皆始於水春屬木木生於水今厯立春後繼以雨水¶
宜也卦氣正月為泰天氣下降當為雨水二月大壯雷¶
在天上當為驚蟄今厯先雨水而後驚蟄亦宜也按國¶
<pb:KR3k0043_WYG_051-20a>¶
語四時有八風厯獨指清明風為三月節此風屬巽故¶
曰驚蟄者萬物出乎震震為雷也清明者萬物齊乎巽¶
巽為風也巽曰潔齊故曰巽風曰清明清明有潔齊之¶
義律厯亦明潔之義穀雨三月中自雨水後土膏脉動¶
今又雨其穀於水也周禮稻人掌稼下地注謂以水澤¶
之地種穀即穀雨之謂也漢律厯志穀雨注今作清明¶
以今觀之穀雨似遲半月然風土有不同人力有遲速¶
必至此然後無不種之穀也四月中小滿先儒云小雪¶
<pb:KR3k0043_WYG_051-20b>¶
後陽一日生一分積三十日陽生三十分而成一畫故¶
為冬至小滿後隂生亦然夫四月乾之初謂之滿者姤¶
初羸豕蹢躅坤初履霜堅冰羸喩其小蹢躅喩其滿霜¶
喩其小堅冰喩其滿易言於一隂既生之後厯言於一¶
隂方萌之初慮之深防之豫也小雪後有大雪此但有¶
小滿無大滿意可知矣若三月中穀雨五月中芒種此¶
二氣獨指穀麥言者處暑農乃登穀此曰穀雨農家方¶
種穀冀今年之秋也穀必原其生之始者穀種於春得¶
<pb:KR3k0043_WYG_051-21a>¶
木之氣成於秋金克木也麥必要其成之終者麥種於¶
秋得金之氣成於夏火克金也木氣柔故穀穎垂金氣¶
剛故麥穎昻此隂陽自然之理也無穀民何以仰食無¶
麥民何以續食春秋大無麥禾則書之此也六月節小¶
暑六月中大暑不知者以為夏至後暑已盛不當又謂¶
之小殊不知易曰寒往則暑來暑往則寒來寒暑相推¶
而歳成焉通上半年皆可謂暑通下半年皆可謂寒正¶
月暑之始六月暑之終七月寒之始十二月寒之終而¶
<pb:KR3k0043_WYG_051-21b>¶
曰小暑大暑者不過上半年氣候之辭爾隂陽沖和之¶
氣不頓息大暑非驟至於大也由小而馴至於大也六¶
月中暑之極故為大然則未至於極則猶為小也大小¶
二字最可見造化消息進退之理矣復以下半年論之¶
七月中處暑即如豳風首七月暑之終寒之始大火西¶
流暑氣於此乎處也觀處暑二字便自有豳風七月意¶
思八月中白露九月節寒露秋屬金金色白白者露之¶
色寒者露之氣色先白而氣始寒寒固有漸也九月中¶
<pb:KR3k0043_WYG_051-22a>¶
霜降露寒始結為霜也立冬後曰小雪大雪寒氣始於¶
露中於霜終於雪霜之前為露露由白而後寒霜之後¶
為雪雪由小而至大皆有漸至小寒大寒亦猶豳風一¶
之日觱發二之日栗烈觱發風寒故十一月之餘為小¶
寒栗烈氣寒故十二月之終為大寒豳土寒早故寒氣¶
先要之此不過總結下半年之氣候爾合而言之上半¶
年主生曰雨曰雷曰風皆生之氣下半年主成曰露曰¶
霜曰雪皆成之氣下半年言天時不言農言農莫急春¶
<pb:KR3k0043_WYG_051-22b>¶
夏也先儒言變者化之漸化者變之成立春雨水後寒¶
氣漸變至立夏則寒漸化為暑矣然曰小暑大暑其化¶
也固有漸焉立秋處暑後暑氣漸變至立冬則暑盡化¶
為寒矣然曰小寒大寒其化也亦有漸焉易曰知變化¶
之道者其知神之所為乎觀二十四氣可見矣大學以¶
格物致知為第一義此亦格物之一端然不特此也調¶
元氣化玉燭者知之㕘贊燮理豈無小補邪¶
　　　卦候論　　　　　　　　　章俊卿¶
<pb:KR3k0043_WYG_051-23a>¶
七十二候一年二十四氣一氣有三候初中末是也立¶
春正月節也東風解凍蟄蟲始振魚上冰此立春之節¶
氣之三候也雨水正月中也獺祭魚鴻鴈來草木萌動¶
此雨水中氣之三候也周二十四氣則七十二候備矣¶
一行曰卦候七十二候原乎周公時訓(書/名)月令雖頗有増¶
益然先後之次第則同自魏以來始載于厯皆依易軌¶
所傳不合經義今改從古昔一行譏李淳風専用吕氏¶
春秋今也有取乎月令七十二候之説而分配以七十¶
<pb:KR3k0043_WYG_051-23b>¶
二卦則月令未可全非也卦止於六十四而坎離震兑¶
居四正宫分主四時此四卦每卦六爻四六二十四每¶
爻當一氣故此四卦分主四時而不專主於一候也其¶
餘六十卦則五卦生六候者中氣之末節氣之初共一¶
卦主之其餘四候各一卦也如中氣初候卦為公中候¶
卦為辟末候卦為侯至於節氣初候卦亦為侯中候卦¶
為大夫末候卦則為卿也五卦主六候六十卦主七十¶
二候也夫坎離震兑且不專主于一候而乾坤二卦何¶
<pb:KR3k0043_WYG_051-24a>¶
以各主一候邪葢六十卦之中所謂辟者君也君主十¶
二月中炁也子復丑臨寅泰卯大壯辰夬巳乾午姤未¶
遯申否酉觀戌剝亥坤此十二卦主十二月中炁故乾¶
坤居巳亥之位也以十二卦分配十二月孟氏章句也¶
乾六爻俱為陽一陽生于子而極于巳為六陽故乾居¶
巳位坤六爻俱為隂一隂生于午而極于亥為六隂故¶
坤居亥位也一陽生為復二陽生為臨三陽為泰四陽¶
為大壯五陽為夬六陽為乾乾之所生凡五卦也一隂¶
<pb:KR3k0043_WYG_051-24b>¶
生為姤二隂生為遯三隂為否四隂為觀五隂為剝六¶
隂為坤坤之所生凡五卦也乾坤雖分主乎一候而十¶
二中炁皆乾坤之所生也不特此也六十卦可以配七¶
十二候一卦六爻當一日六六三十六以之分配三百¶
六十日可也京房推六十四卦直日悉是道也¶
　　　雜論風雨雷電霜雪(十則/)¶
董仲舒曰隂陽氣上薄為雨下薄為霧風其噫也雲其¶
氣也雷其相搏之聲也電其相擊之光也雨乗虛而墜¶
<pb:KR3k0043_WYG_051-25a>¶
風多則合速故雨大而踈風少則合遲故雨細而宻太¶
平之世風不鳴條雨不破塊雷不驚人電不眩目雪不¶
封條此聖人在上隂陽和也鮑敞問曰雨既隂陽相薄¶
四月純陽十月純隂無二氣相薄則不雨乎仲舒曰純¶
陽用事未夏至一日是敞曰其不雨乎曰然有則妖也¶
(西京/雜記)¶
邵子曰陽得隂而為雨隂得陽而為風剛得柔而為雲¶
柔得剛而為雷無隂則不能為雨無剛則不能為雷雨¶
<pb:KR3k0043_WYG_051-25b>¶
柔也而屬隂隂不能獨立故待陽而後興雷剛也而屬¶
體體不能自用必待陽而後發也　又曰有雷則有電¶
有電則有風雨生於水露生於土雷生於石電生於火¶
電與風同為陽之極故有電必有風¶
觀物張氏曰雷者震之氣也電者離之氣也風者巽之¶
氣也陽為重隂所制怒氣發而為雷怒而極激而為電¶
隂已不能制矣散而為風則反制隂也故風與電皆為¶
陽之極雨者水之氣蒸則為雲凝則為雪露者土之氣¶
<pb:KR3k0043_WYG_051-26a>¶
升則為霧結則為霜雷出於石電生於火有雷則有電¶
火出於石也　又曰陽唱而隂從則流而為雨隂格而¶
陽薄則散而為風剛唱而柔從則蒸而為雲柔畜而剛¶
動則激而成雷客主後先隂陽逆順不同也風雨自天¶
而降故言隂陽雲雷自地而升故言剛柔天陽也陽必¶
資隂故無隂則不能為雨陽得隂然後聚而成體也地¶
隂也隂必資陽故無陽則不能為雷隂得陽然後發而¶
成聲也此言隂陽之相資也雨之形柔也屬隂者本乎¶
<pb:KR3k0043_WYG_051-26b>¶
天之氣也隂不能獨立待陽而興者天之隂資乎天之¶
陽也雷之聲剛也屬體者出乎地之形也體不能自用¶
必待陽而發者地之隂資乎地之陽也¶
致堂胡氏曰或問雷電何為而然者有形邪有神邪曰¶
古人未之言也然先達大儒亦嘗明其理矣葢天地之¶
間無非隂陽聚散闔闢之所為也可以神言不可以形¶
論非如異端所謂龍車石斧鬼鼓火鞭怪誕之難信也¶
故其言曰隂氣凝聚陽在内而不得出則奮擊而為雷¶
<pb:KR3k0043_WYG_051-27a>¶
電雖聖人復起不能易矣凡聲陽也光亦陽也光發而¶
聲隨之陽氣奮擊欲出之勢也電緩小則震亦緩小電¶
迅大則震亦迅大震電交至則必有雨震而不電電而¶
不震則無雨由隂氣凝聚之有疎緩迅宻也曰世人所¶
得雷斧者何物也曰此猶星隕而為石也本乎天者氣¶
而非形偶隕于地則成形矣然而不盡然也曰雷之破¶
山壊廟折樹殺人者何也曰先儒以為隂陽之怒氣也¶
氣鬱而怒方爾奮擊偶或值之則遭震矣然而不盡然¶
<pb:KR3k0043_WYG_051-27b>¶
也曰電之閃鑠激疾如金蛇飛騰之狀何謂也曰光之¶
發也惟光耳適映雲際則如是不當乎雲之際而在同¶
雲之中則無是矣凡天地造化之迹茍不以理推之必¶
入于幻怪偽誕之説而終不能明故君子窮理之為要¶
也(性理/)¶
朱子曰雷擊所在只一氣衮來間有見而不為害只緣¶
氣未掤裂有所擊處皆是已發蔡季通云人於雷所擊¶
處拾得雷斧之屬是一氣擊後方始結成不是將這箇¶
<pb:KR3k0043_WYG_051-28a>¶
來打物見人拾得雷斧如今斧之狀似細黄石　或問¶
龍行雨之説曰龍水物也其出與陽氣交蒸故能成雨¶
然雨者隂陽之氣蒸鬱而成非必龍之為也　又曰如¶
飯甑有葢其氣蒸鬱而下汗淋漓則為雨如飯甑不葢¶
其氣散而不收則為霧　又曰霜只是露結成雪只是¶
雨結成古人云露是星月之氣不然今髙山頂上雖晴¶
亦無露露只是自下蒸上人言極西髙山亦無霜露或¶
問髙山無霜露其理如何曰上面氣漸清風漸𦂳雖微¶
<pb:KR3k0043_WYG_051-28b>¶
有霧氣便吹散了所以不結若雪只是雨遇寒而凝故¶
髙寒處先雪　又曰雪花所以必六出者六為隂數天¶
地自然之數也太隂𤣥精石亦六稜　又曰雪非能為¶
豐年其所以然者以其凝結陽氣在地至來歲發達而¶
生長萬物也　又曰風與天相似旋轉未嘗息也今此¶
處無風或旋在他處或旋在上面都不可知如夏多南¶
風冬多北風葢亦可見¶
真氏曰雷霆雖威初非為殺物設也易稱鼔萬物者莫¶
<pb:KR3k0043_WYG_051-29a>¶
疾乎雷其與日之烜雨之潤風之散同於生物而已世¶
人惡戾之氣適與之會而震死者有之非雷霆求以殺¶
之也¶
按隋文帝欲以六月殺人大理少卿趙綽争之帝曰六¶
月豈無雷霆我則天而行有何不可致堂胡氏嘗論之¶
曰雨露猶人君之惠澤雷霆猶人君之號令生成萬物¶
之時固有雷霆而雷霆未嘗殺物隋文取則雷霆而乗¶
怒殺人其違天多矣　爾雅曰地氣發而天不應曰霧¶
<pb:KR3k0043_WYG_051-29b>¶
莊子曰大塊噫氣其名為風作則萬竅怒號¶
淮南子曰天地之氣怒者為風和者為雨隂陽相搏而¶
為雷激而為霆亂而為霧陽氣勝則散而為雨露隂氣¶
勝則凝而為雪霜¶
劉向曰盛陽雨水温暖而湯熱隂氣協之不相入則轉¶
而為雹盛隂雨雪凝滯而冰寒陽氣薄不相入則散而¶
為霧故沸湯之在閉氣而湛於寒泉則為冰及雪之消¶
亦冰解而散此其驗也¶
<pb:KR3k0043_WYG_051-30a>¶
　¶
　¶
　¶
　¶
　¶
　¶
　¶
　¶
<pb:KR3k0043_WYG_051-30b>¶
　¶
　¶
　¶
　¶
　¶
　¶
　¶
　稗編卷五十一¶
