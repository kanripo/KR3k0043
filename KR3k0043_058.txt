# -*- mode: mandoku-view; -*-
#+TITLE: 稗編
#+DATE: 2015-08-24 23:32:04.015318
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷五十八
<pb:KR3k0043_WYG_058-1a>¶
欽定四庫全書¶
　稗編卷五十八　　　　　明　唐順之　撰¶
　　諸家十六(地理/)¶
　　　地理説　　　　　　　　　魏　校¶
葢校葬先君子始讀地理書惛惛莫知其為何説俗師¶
皆能眩予然因是而天下大勢頗知之矣則舉似堪輿¶
家亦莫知予為何説也而見謂誕漫易曰天與水違行¶
天文起扵東南角宿而西北閶闔為天門崑崙發源西¶
<pb:KR3k0043_WYG_058-1b>¶
北乾維而東南薄大海葢相首尾矣此天地相逆以成¶
造化也天文亦自為逆日月五星逆天右行而嵗成地¶
理逆則氣固大逆則氣大聚小逆則氣小聚近取諸身¶
一呼一吸與天地通呼出順也吸入逆也心之神光順¶
則發見逆則收藏而其機在目矣吁𤣥矣哉大地脉咸¶
祖崑崙而南北二絡最大大河出崑崙東北墟屈而東¶
南至積石始入中國此天下大界水也北絡發扵崑崙¶
之隂折而東南行其背為北狄其面為中國而其餘氣¶
<pb:KR3k0043_WYG_058-2a>¶
為東夷北狄廣莫萬里龍氣麤頑其性殺伐隂山横亘¶
千餘里固天以限華夷也控御北陲要害在此東夷氣¶
散而弱知慕禮義世為不侵不叛之臣正面向中國者¶
其中結為冀都其左結為燕京冀都則恒山發祖龍脉¶
若從天降下為平陽而大河三面環繞以截龍氣天文¶
北極不動而衆星拱焉冀都正北南面以臨天下上應¶
㣲垣此第一都會也堯舜禹由是興焉而後世徳薄弗¶
能都矣其地表裏河山而旁多阻朝貢轉輸弗便也後世¶
<pb:KR3k0043_WYG_058-2b>¶
人主垂拱無為能如古之人乎吾恐其不能矣儉嗇無¶
欲能如古之人乎吾恐其不能矣故夏后氏以後廢而¶
莫都冀北邉狄堯舜盛徳逺覆北陲皆為要荒後世詎¶
能及也北絡極扵幽燕而大河至此入海與鴨緑江會¶
東夷為其下沙此山水一大交會也其北崇岡千疊而¶
其前平夷千有餘里太山聳扵南誠國家萬年之基也¶
但河徙而南氣不交固今其埶且北而以害扵漕河則¶
障之使南且國家北都燕而逺漕江南粟民力易罷地¶
<pb:KR3k0043_WYG_058-3a>¶
則有遺利矣以漕河故多逆水性大河淮濟皆拂經是¶
扵天時地利人事無乃有未盡乎桑田之變碣石乆淪¶
海中中國水口不固世道升降天人固相符也南絡發¶
扵崑崙之東委蛇南行其背為西戎其面為中國而其¶
餘氣為南蠻葱嶺自起為祖南起雪山其東為江源地¶
脉因界為二江以南仍為南絡其北别為中絡與大河¶
分為两戒中絡岷山為祖自蜀入隴結扵初龍則為長¶
安四塞以為固金城千里天府之國也結扵中龍則為¶
<pb:KR3k0043_WYG_058-3b>¶
洛陽風雨之所㑹隂陽之所和天地之中也南絡傅大¶
江放扵海北絡傅大河放扵海惟中絡止扵嵩高其前¶
平夷凡㡬千里而太山特起東方張左右翼為障以天¶
下大勢言之長安龍首穴也洛陽龍心穴也兹其龍之¶
腹乎古之聖神多起扵東土宋都大梁亦在龍腹而國¶
勢弱者汴坦無備其勢必宿重兵民力坐而困矣故曰¶
古今異宜長安洛陽大發扵周而其機啟自神禹北絡¶
中絡枝脚連輳壅塞大河秦川乃一山壑也鯀與水鬭¶
<pb:KR3k0043_WYG_058-4a>¶
智則多為隄而功數敗神禹鑿龍門䟽砥柱河乃安流¶
是故龍門鑿而涇灃漆沮會扵渭汭入河長安始可都¶
矣伊闕鑿而伊與澗瀍會扵洛汭入河洛陽始可都矣¶
予嘗至洛陽相其形勝熊耳祖龍發自終南逺則太行¶
為後托近則嵩髙為左障然終南自為長安前朝太行¶
亦為平陽左障嵩髙雖為障洛陽而大情自欲東出與¶
萬里平原作祖然後黙識天道之公大地相為勾連其¶
融結非一處王氣發久而歇又轉之他帝王有徳也而興¶
<pb:KR3k0043_WYG_058-4b>¶
無徳也亡是不一姓宇宙所以無窮也詩云天難忱斯¶
不易維王南絡葢與岷山别祖折而南行東出為五嶺¶
乃折而北大盡扵建康而長江至此入海自昔以為帝¶
王都矣雖然建國者非控天下之上㳺則宅中圗大譬¶
諸人身上㳺其首乎宅中其腹心矣乎尾閭則不能運¶
矣西南夷限山隔海莫能相長雄惟宜填以恩信懐之¶
可以斷匈奴之右臂也天竺地脉發自崑崙之陽其左¶
赤水界之不與中國同脉其人多慧而佛生焉佛教流¶
<pb:KR3k0043_WYG_058-5a>¶
入中國遍扵四夷凡夫尊之甚扵孔子要之不可為常¶
經終係扵天地偏氣自縁明王不作故其幻説得以惑¶
人耳予所可及知者僅此㡬扵大言無當矣乃若辨五¶
星九曜以踏龍脉審官鬼曜樂以證六情則其術别有¶
精㣲而非予所及知也¶
　　　葬書問對　　　　　　　　趙　汸(後同/)¶
或問葬地之説理有是乎對曰有之然則其説孰勝對¶
曰葬書至矣問曰葬書真郭氏之言乎抑古有其傳也¶
<pb:KR3k0043_WYG_058-5b>¶
對曰不可考周官冡人掌公墓墓大夫掌凡邦墓皆辨¶
其尊卑度數而葬以其族大司徒以本俗六安萬民次¶
二曰族墳墓則葬不擇地明矣豈有無事而著其法者¶
哉漢書藝文志叙形法家大舉九州之勢以立城郭室¶
舍形人及六畜骨法之度數器物之形容以求其聲氣¶
貴賤吉凶而宫宅地形與相人之書並列葬地之法其¶
肇𣲖扵斯乎予嘗讀張平子冡賦見其自述上下岡隴¶
之狀大畧如今葬書尋龍捉脉之為者豈東漢之末其¶
<pb:KR3k0043_WYG_058-6a>¶
説已行扵士大夫間至景純最好方伎世見其葬母暨¶
陽卒逺水患符其所徴而遂以塟書傳諸郭氏然無所¶
考矣問曰葬書世所有然自齊梁至隋唐君子不道至¶
宋司馬温公乃欲焚其書禁絶其術何也對曰其言有¶
大悖於理者書固可焚術固當絶也夫盛衰消長之變一¶
定而不可推移者雖聖智巧力無能為葢天之所命而神¶
功之不可測者也後世諸子百氏好為異端竒論者衆¶
矣未有敢易此以為言者而葬書獨曰神功可奪天命¶
<pb:KR3k0043_WYG_058-6b>¶
可改噫其欺天罔神謗造化而誣生民也甚矣世俗溺¶
扵其説以為天道一定之分猶有術以易之則凡人事¶
之是非黑白物我得失之細固可顛倒錯亂伏藏擒制¶
扵方寸之隠發以遂吾私而無難而世道人心遂有不¶
可回者豈非葬書之有以誤之與禁而絶之固善問者¶
曰夫其謬戾既已如此而又以為葬地之理在焉何也¶
對曰術數之書其言不純徃徃類此夫創物之智難以¶
言傅固不可以為言者之失而蔽其善也曰敢問其言¶
<pb:KR3k0043_WYG_058-7a>¶
之善者何謂也對曰所謂乘生氣者是也班孟堅曰形¶
與氣相首尾此精㣲之獨異而數之自然最為得形法¶
之要葢與葬書之言相表裏夫山川之起止合散其神¶
交氣感備百物之情故地形之書與觀宫宅人物者同¶
出一原而後世楊廖之徒遂精其能而極其變然後坤¶
靈生息之機得乘以葬而後無失焉葢非殊資異識足¶
以盡山川百物之情逆來順徃旁見側出皆得其自然¶
之數者不足以語此則事雖鄙而理亦㣲矣故其書愈¶
<pb:KR3k0043_WYG_058-7b>¶
多其法愈宻而此三言者足以盡蔽其義葢古先遺語¶
之尚見扵其書者乎又問曰星天象也術家以名山豈¶
葬書之㫖邪對曰五行隂陽天地之化育在天成象在¶
地成形聲色貌象各以其類盖無物不然無㣲不著而¶
况山阜有形之最大者哉茍至理所存不必其説之皆¶
出扵古也曰直者吾知其為木鋭者吾知其為火轉動¶
者吾知其為水而圓之為金方之為土何也對曰易象¶
乾為天為金為圎因其從革以觀其在鎔則知之矣四¶
<pb:KR3k0043_WYG_058-8a>¶
方形而土居其中葢體坤而得地之象也問者曰然則¶
或謂人間萬事皆順惟金丹與地理為逆者何也對曰¶
人有五蔵外應天地流精布氣以養形也陽施隂受以¶
傳代也非逆不足以握神機而成變化天有五氣行乎¶
地中流潤滋生草木榮也絪緼上騰發光景也非逆不足¶
以配靈爽而貫幽明知金丹之為逆者則生氣得所乘¶
之機矣夫豈一物對待之名哉又問曰今閩巫方位之¶
説亦得葬書之㫖乎對曰論五行衰旺生克此自隂陽¶
<pb:KR3k0043_WYG_058-8b>¶
家事非所以求形法葬書言方在勢與形之次而近世¶
臨川吳公刋定其書置是語扵雜篇之首葢嘗與人言¶
方位時日無闗扵地理可謂得其本矣譬諸方伎家起¶
死回生必精乎色脉之度數長生乆視不出乎内外之¶
法象葢形氣之冶神機合變不系扵方其本如此問者¶
曰然則欲知葬地之理者將即形法而求之備乎抑合¶
隂陽家而論之也對曰是固當辨譬之人事形法其言¶
相也隂陽其推命也有不相待者矣然言相者因百物¶
<pb:KR3k0043_WYG_058-9a>¶
之異形而各極其情狀以察造化之㣲而知吉凶必不¶
以相人者相六畜也推命者以生年月日時論禍福吉¶
凶猶或失之者由其為術之本不足以範圍大化也移¶
之以推六畜輒大謬者六畜之生不同扵人也夫方位¶
之説本非所以求地理況乎隨意所擇不得形法之真¶
而槩以其説加之則亦何異以虛中子平之術而推六¶
畜以論牛馬者而論人邪又問曰然則其説何自而始¶
術家多談之者又何邪對曰不知其所自起也贛人相¶
<pb:KR3k0043_WYG_058-9b>¶
傳以為閩士有求葬法扵江西者不遇其人遂泛觀諸¶
郡名蹟以羅鏡測之各識其方以相㕘合而傅會其説¶
如此葢瞽者扣盤捫燭以求日之比而後出之書益加¶
巧宻故遂行扵閩中理或然也夫勢與形理顯而事難¶
以管窺豹者每見一班按圗索驥者多失扵驪黄牝牡¶
茍非其人神定識超未必能造其㣲也方位者理晦而¶
事易畫師喜模鬼神憚作狗馬況羈旅求合之巫惡肯¶
改所難以艱其衣食之途哉此可為智者道爾問者又¶
<pb:KR3k0043_WYG_058-10a>¶
曰理既如是則葬書所謂反氣納骨以䕃所生者固在¶
其術中矣何乃扵奪神功改天命之説而斥絶之若是¶
邪對曰本骸得氣遺體受䕃者氣機自然之應也然吉¶
地不易求而求全吉者尤未易葬師嘗鮮遇而遇真術¶
者為尤鮮是其術之明晦用舍地之是非得失且懸扵¶
天而不可必今其言曰君子以是奪神功改天命何其¶
不思之甚乎孔子曰不知命無以為君子豈葬書之謂¶
君子者乎又曰然則今之名卿大家其先世𦵏地多騐¶
<pb:KR3k0043_WYG_058-10b>¶
如執劵取物至其盛時竭力以求輙無所得或反倍謬¶
取禍豈亦分定者不可推移邪對曰不但如是而已夫¶
家之將興必先世多潛徳隂善厚施而不食其報若是¶
者雖不擇而𦵏其吉土之遇與子孫之昌固已潜符黙¶
契葢天畀之也後世見其先之興盛而不知所自來扵¶
是妙貪巧取牢籠刻削以為不知何人之計則其急扵¶
擇地者亦植私窺利之一端爾其設心如是則獲罪扵¶
天而自促其數者多矣擇而無得與得而倍謬豈非人¶
<pb:KR3k0043_WYG_058-11a>¶
理之顯著者哉問曰然則大儒朱子亦有取焉何也對¶
曰大賢君子之事不可以常人類論古者三月而𦵏凡¶
附扵棺者必誠必信地風水泉螻蟻之為患至深善腐¶
速朽之藏如委棄扵壑盖時有定制民無得而遺焉皆¶
昔人知之而無可柰何者伊川程子謂死者安則生人¶
安乃自後世擇地而言其自然之應爾朱子之𦵏必擇¶
地亦曰為所得為以自盡夫必誠必信之道而不失程¶
子之意云爾然而君子之澤未嘗有加扵報施之常則¶
<pb:KR3k0043_WYG_058-11b>¶
其託斯事扵季通氏者又豈有所歆羨期必也哉固非¶
可與常人類論也問者又曰死𦵏者生人之必有而大¶
儒君子所為乃後世之標準也故世之論𦵏地者必以¶
朱子為口實則仁人孝子之𦵏其親地不可無擇也明¶
矣今物理之難明者既如彼而得失之懸扵天者又如¶
此則所謂為其得為以盡其必誠必信之道者將何自¶
而可邪對曰死𦵏以禮祭之以禮斂手足形還之𦵏與¶
𦵏以天下一也故䘮具稱家之有無夫吉地之難得豈¶
<pb:KR3k0043_WYG_058-12a>¶
特䘮具之費而已哉先王制禮致嚴扵廟以盡人鬼之¶
情而藏魄扵幽以順反原之變其處此固有道矣積善¶
有餘慶積不善有餘殃秦不及期周過其厯祈天永命¶
歸扵有徳而心術之壊氣數隨之此必然之理也聖賢¶
豈欺我哉學士大夫秉禮以䘮親本仁以厚徳明理以¶
擇術得失之際觀乎時義而無所容心則庶乎不悖扵¶
性命之常而無憾扵慎終之教矣豈非先哲之志而君¶
子之道哉又問曰然則孝經所謂卜其宅兆而安厝之¶
<pb:KR3k0043_WYG_058-12b>¶
者果為何事而前輩謂中原土厚水深地可不擇江南¶
水土淺薄不擇之患不可勝道則將柰何對曰聖人之¶
之心吉凶與民同患也而不以獨智先羣物故建元龜¶
泰筮以為生民立命而窀穸之事亦得用焉豈以偏方¶
地氣之不齊而強人以所難知者哉且江南之林林總¶
總生生化化者無有窮時而地之可𦵏者有時而盡也¶
又安得人傳景純之説而家有楊廖之師哉夫道不足¶
以公天下法不足以闗後世而垂訓者未之聞也雖然¶
<pb:KR3k0043_WYG_058-13a>¶
有一于此𦵏書所謂勢來形止地之全氣者誠未易言¶
若夫童斷過獨空缺曠折水泉砂礫凶宅之速滅亡者¶
固有可避之道也大山長谷廻溪複嶺之中豈無高平¶
深厚之地可規以為族𦵏者雖鬼福之應無及扵人而¶
盛衰之常得以盡其天分辟如有病不治常得中醫其¶
視委之庸巫聽其貪戾妄作㝠暗顛覆扵一抔之壤而¶
不自知者則大有逕庭矣昔人謂誤觧本草為生人之¶
禍今𦵏術豈輕扵本草然藥餌得失見扵目前而𦵏地¶
<pb:KR3k0043_WYG_058-13b>¶
吉凶每存身後故未有能稽終知弊者也事有闗扵送¶
終之大節儒先君子有所不廢而流俗因仍未能極其¶
表裏精粗之藴與夫得失之由故作𦵏書問對¶
　　　風水選擇序¶
叙曰風水選擇術數也讀書而為術數之學誠以飬生¶
送死之事皆人所不能無者顧其論如此而後為善也¶
今之君子多拒而不信或視為末節而不為一旦而有¶
大故則思奉祖考以安開剏以居子孫則思無窮之澤¶
<pb:KR3k0043_WYG_058-14a>¶
皆不敢茍且耳而托之術士術士又多淺見薄識之人¶
得陶書者為陶得郭書者為郭得楊曾之書者為楊曾¶
其書真偽純駁皆未之辨是以淫巫瞽史徧天下而倉¶
卒急遽竟不暇扵擇焉而托之其不貽害扵先流禍扵¶
後也幾希是以無恠夀天賢愚貧富貴賤先後之不倫¶
也予為論説正以定諸家之真偽純駁耳要之風水之¶
説必求山水之相向以生地中之氣氣之聚散初未易¶
以形迹指陳所謂精光時露一分者也譬則脩飬之法¶
<pb:KR3k0043_WYG_058-14b>¶
積氣生液煉液生氣以長生者矣盖氣液猶山水也積¶
之煉之而七返九還以成丹者疑即相向以生地中之¶
氣也此理豈術士之可貴乎若乃年月日時之擇又貴¶
乎五行之生克制化皆合其法則順布迭行地平天成¶
萬物化生矣一或少差則五行汨陳吉地亦焉用哉譬¶
則燒煉之家飬砂飬汞得火候者為寳否為囂風水猶¶
砂與汞而年月日時疑其火候之説與故曰山川有小¶
節之疵不減真龍之厚福年月有一端之失反為吉穴¶
<pb:KR3k0043_WYG_058-15a>¶
之深殃凡此皆隂陽家之大者同歸而殊途也徐子平¶
命法其旺行官運衰遇印鄉者疑亦年月日時之泄強¶
補弱也伏羲聖人之畫卦所謂陽卦多隂隂卦多陽與¶
其揲蓍之法取二奇一偶為隂爻二偶一竒為陽爻者疑¶
又風水之陽來隂受而隂來陽作也至扵風水以氣為¶
主是以多坐虛而向實則猶禮宗子法必以適長為正¶
體支子雖貴且長亦不敢以統其族而承乎祖考也選¶
擇之干輕扵支月重扵年與日時者亦猶是焉是以善¶
<pb:KR3k0043_WYG_058-15b>¶
扵風水者寜脱脉而就氣不脱氣而就脉其巧扵選擇¶
者亦専力扵五行之生克制化而神煞之紛紜舛錯駕¶
御使為我用正如鼓琴之散其七絃而後合乎一絃之¶
六二絃之七三絃之八四絃之九五絃之十使相和焉¶
至其五音之宫濁而商少清羽清而徴少濁與角之清¶
濁相半者初非有優劣也是即風水之金圎而清土方¶
而濁火尖而鋭木直而聳水曲而柔與選擇之水成潤¶
下火成炎上木成曲直金成從革土成稼穡者皆未可¶
<pb:KR3k0043_WYG_058-16a>¶
以優劣分焉是隂陽之統領乎百家也予為隂陽定論¶
矣别為地理問答倒杖秘訣周氏選擇集要善其術而¶
為之謀然風水之美惡年月日時之吉凶雖由術之善¶
與不善其幸而遇其善與不幸而遇其不善者則固有¶
使之者不能強之以力也古人有見扵此行法俟命又¶
必決扵卜筮卜法不傳乆矣爰述揲别為河洛占法三¶
者相參而成也¶
　　　風水問答序　　　　　　　胡　翰¶
<pb:KR3k0043_WYG_058-16b>¶
朱君彦脩故文懿先生之髙弟子也少讀書從先生㳺¶
最乆嘗有志當世充賦有司不合退而業醫猶幸其濡¶
沫及人也著書數萬言曰格致論人多傳之而君之醫¶
遂名海右又以隂陽家多忌諱不知稽諸古也復著書¶
數千言曰風水問答書成示余䨇溪之上推其用心可¶
謂至矣易曰仰以觀扵天文俯以察扵地理天確然在¶
上其文著矣地隤然在下其理㣲矣著者觀之㣲者察¶
之知乎此者知乎幽明之故非聖人孰與焉而漢魏以¶
<pb:KR3k0043_WYG_058-17a>¶
來言地理者徃徃溺扵形法之末則既失矣至其為書¶
若宅經𦵏經之屬又多秘而亡逸不傳則失之愈逺矣¶
朱君力辯之以為人之生也合宗族以居為宫室以處¶
審曲面勢得則吉不得則凶其理較然及其死也祖宗¶
之神上㕘扵天舉而𦵏者枯骨耳積嵗之乆并已朽矣¶
安知禍福扵人貴賤扵人夀天扵人哉故𦵏不擇地而¶
居必度室據徃事以明方今出入詩書之間固儒者之¶
言也昔者先王辯方正位體國經野土宜之法用之以¶
<pb:KR3k0043_WYG_058-17b>¶
相民宅土圭之法用之以求地中皆為都邑宫室設也¶
而冡人墓大夫之職公墓以昭穆邦墓以族𦵏借欲擇¶
之其兆域禁令孰得而犯之以是知君之言為得也惜¶
其書不見扵二百年之前紹興山陵改卜之議晦菴朱¶
子以忠賈禍夫以一世豪傑之才千古聖賢之學萃乎¶
其人觀扵天下之義理多矣而篤惟蔡元定之説是信¶
者果何也哉吾邦自何文定公得朱子之學扵勉齋四¶
傳而為文懿君受業先生之門計其平日之所討論亦¶
<pb:KR3k0043_WYG_058-18a>¶
嘗有及扵斯乎不然則是書成扵先生未易簀之日必¶
能是正其説傳信扵人而顧使翰得而讀之豈知言哉¶
且翰先人之𦵏今十年矣襄事之初匍匐將命而不暇¶
擇嘗惕然於先儒土厚水深之言於是得君之書欣然¶
如獲珙璧昔里有余禎者以是術㳺江湖間邵菴虞公¶
深敬信之其著書曰地理十準虞公稱其有得扵管輅¶
王吉之傳力詆曾楊之非而不悟指蒙非輅所作則與¶
翰同一惑也書之扵篇朱君幸其終有以教之¶
<pb:KR3k0043_WYG_058-18b>¶
　　　辯惑論下　　　　　　　　羅虞臣¶
或問風水之説何如曰邪術惑世以愚民也今縉紳之¶
士尚崇信而不變何也其貪鄙固扵求利之為爾博士¶
吕才曰𦵏者藏也欲使人不見也然復土事畢長為感¶
慕之所窀穸禮終永作魂神之宅朝市遷變豈得先測¶
扵將來泉石交侵不可見知扵地下是以謀及龜筮庶¶
無後難斯乃備扵慎終之禮曾無吉凶之義暨扵近代¶
以來乃有隂陽𦵏法或選年月便利或量墓日逺近筮¶
<pb:KR3k0043_WYG_058-19a>¶
者貪其貨賄擅興利害遂令𦵏書之術百有餘家各説¶
吉凶拘而多忌夫天地備乾坤之理剛柔詳消息之義¶
成扵晝夜之道感扵男女之化斯乃隂陽大經之説也¶
至䘮𦵏吉凶乃附此為妖妄傳曰諸侯之𦵏五月大夫¶
經時士則踰月葢其貴賤不同禮亦異數故先期而𦵏¶
謂之不懐後期不𦵏譏之殆禮此則𦵏之不擇年月可¶
攷也春秋書丁巳𦵏定公雨不克𦵏戊午襄事孔子善¶
之今檢𦵏書以己亥之日用𦵏最凶謹按春秋之際此¶
<pb:KR3k0043_WYG_058-19b>¶
日𦵏者凡一十餘人此則𦵏不擇日可攷也記曰周大¶
事用平旦殷用日中夏用昏時鄭𤣥曰大事者䘮𦵏也¶
斯但直取當時所尚耳鄭子産𦵏簡公于時司墓大夫¶
室當𦵏路壊其室平明而堋不壊則日中而堋子産不¶
欲壊室子太叔曰若待日中恐乆勞諸侯來會𦵏者國¶
之大事無過䘮𦵏乃不問時之早晩唯論人事可否此¶
則𦵏不擇時可攷也人之禄位隆熾多縁厚徳貧賤天¶
絶必有惡積是知獲慶在人丘壠無與誕者不然聞有¶
<pb:KR3k0043_WYG_058-20a>¶
富貴之人扵此則歸福塋塜曰某形某徴聞有貧賤之¶
人扵此則曰此𦵏之罪信如斯言多財力足可以肆為¶
不善及其死求善地以能免子孫扵禍可矣古之𦵏者¶
同一兆域靡拘壠脉故趙氏之𦵏亞布九厚漢之山陵¶
散列諸處上利下利蔑爾不論乃其子孫富貴或與三¶
代同風或分六國而王五姓之義大無稽古吉凶之理¶
何從而生且人臣名位進退無常有初賤而後貴或始¶
泰而終否子文三巳令尹展禽三黜士師何知卜筮一¶
<pb:KR3k0043_WYG_058-20b>¶
定便不回改塜墓既成曾不革易野俗無識皆信𦵏書¶
巫者誑其吉凶愚人因而僥倖遂使擗踊之際擇𦵏地¶
而希官品荼毒之秋選𦵏時以窺財禄或云辰日不宜¶
泣遂莞爾而受弔或云同屬忌扵臨壙乃吉服不送其¶
親而聖人設敎範俗之本義亡矣盛衰消長之變唯聖¶
智無能推移故富貴可遇而不可求盖天道秘而神功¶
不可測者也諸氏百子未敢易此而𦵏書獨曰神功可¶
奪天命可改世俗溺其言將謂術能勝天則凡人事是¶
<pb:KR3k0043_WYG_058-21a>¶
非得失之細倒置伏制以遂其私鬼蜮人心浸淫膠固¶
殆難言矣善乎范史之言曰吳雄𦵏母䘮事趣辦不問¶
時日營人所不封土人云當族滅而雄不顧乃能致位¶
司徒慶延孫子三世廷尉為法名家而陳伯敬持身唯¶
謹行路聞凶解駕留止還觸歸忌則寄宿鄉亭終不免¶
扵坐法誅死儒者稱為格論自有乘氣受䕃之説遂以¶
禍福本于枯骨抔土奪權扵造化故舍人事信鬼神求¶
福利而暴親䘮泥扵分房骨肉化為冦讐既𦵏而遷徙¶
<pb:KR3k0043_WYG_058-21b>¶
魂靈忍扵摇動盖將啟天下以滅倫之禍甚哉邪説之¶
毒人也過扵猛獸夫君子之𦵏其親也得其地無童斷¶
無獨缺無曠折無汙濕砂礫之凶以安體魄猶生而得¶
居室之美以樂其志斯其義之大者乃欲縁之窺利豈¶
非惑乎余悲宗人未𦵏逺者至二世近者或十餘年此¶
非其子孫貪鄙心勝乃拘扵隂陽忌諱之説哉故採于¶
此篇謂其文辭頗有所譏刺也并論次其卒之年月庶¶
乎覽者有所感愴云爾¶
<pb:KR3k0043_WYG_058-22a>¶
　　　風水辯　　　　　　　　　項　喬¶
或問𦵏地風水之説子信之乎予應之曰𦵏送終大事¶
也人子之事親舍是無以用其力矣故卜葬安厝自天¶
子逹扵庶人古今共之必親之體魄安庶人子之心安¶
予非盡人之子歟而獨不信之乎但所謂風者取其山¶
勢之藏納土色之堅厚不衝冐四面之風與無所謂地風¶
者也所謂水者取其地勢之髙燥無使水近夫親膚而¶
已若水勢屈曲而環向之又其第二義也程子所謂務¶
<pb:KR3k0043_WYG_058-22b>¶
令其後不為城郭不為道路不為溝池不為耕犁所及¶
不為貴豪所奪其義已明且盡矣予安得不信之乎曰¶
然則風水䕃應之説子亦信之乎曰吾聞之矣死生有¶
命富貴在天仁人者正其誼不謀其利明其道不計其¶
功人子之𦵏其親求親之體魄得安足矣借使有䕃應¶
之理亦非孝子仁人之所圗也況萬萬無此理乎今夫¶
子扵父母生欲美其宫室死欲安其宅兆其孝思之心¶
一也父母之扵子生則欲其福利死而有靈其㝠庇黙¶
<pb:KR3k0043_WYG_058-23a>¶
護之心亦一也但氣聚則生氣散則死形既朽滅神亦¶
飄散復將何物以為子孫䕃乎試以生前論之重門宻¶
室上莞下簟人子所以安其親者至矣其親扵此而假¶
寐焉形神尚如故也厥子孫或近出閭里之間或逺逰¶
千里之外或蒙人笑罵或被人搆害其親亦熟扵鼾睡¶
而不知顧矣況朽滅之形飄散之神而能䕃應子孫扵¶
數百年之後乎曰信斯言也易重卜筮先聖王何以使¶
人敬鬼神定吉凶也且齋明盛服以承祭祀而洋洋如¶
<pb:KR3k0043_WYG_058-23b>¶
在又何物使之乎曰此皆聖人神道以設教耳其欲天¶
下有報本反始之心故赫其靈扵祭享而歸之實理若¶
或使之者要其感應則如木實之相傳實以子孫神氣¶
而會合祖宗之神氣故如或見之如㕘前倚衡之説耳¶
非祖宗真有形像在扵其上在扵其左右也其教人卜¶
筮者則因理以定數托蓍龜之神明使人順性命之理¶
耳非謂福可倖求禍可倖免也故曰易為君子謀不為¶
小人謀若必求䕃應之説則易所謂鬼神者是乃奸宄¶
<pb:KR3k0043_WYG_058-24a>¶
之囊槖也有是理乎曰䕃應之説在形體亦有然者不¶
曰堅土之人剛息土之人美乎曰土氣之能䕃人猶地¶
道之敏樹也人與樹皆天地生氣之所在故土地之生¶
氣能䕃之即栽者培之之謂若朽骨已在傾覆之數雖¶
天地生生之大徳不能復生之矣不能復生而謂其能¶
乘生氣以反䕃生人有是理乎借使有是理也骨肉朽¶
斃而魂氣無不之也其靈亦不過與生前等耳生前雖¶
堯舜之神明不能庇朱均之子而謂其死后反能䕃應¶
<pb:KR3k0043_WYG_058-24b>¶
之乎是生不如死人不如鬼率天下而崇鬼道也不亦¶
左乎然則䕃應之説古無有也有之自郭璞始璞也𦵏¶
書之設果自為乎抑為人乎如曰自為則䕃應未及其¶
子而刑戮已及其身矣豈有拙扵自為而巧扵為人者¶
乎然其書曰𦵏者乘生氣也此人子不忍死其親之意¶
吾無容議也其曰銅山西崩靈鐘東應則本東方朔滑¶
稽之説當時孰有親見其事而耳聞之者朔嘗謂蟠桃¶
三千年一開花三千年一結子朔已得三偷焉亦將謂¶
<pb:KR3k0043_WYG_058-25a>¶
朔之言為足信乎又謂木華扵春栗芽扵室如人受體¶
扵父母本骸得氣遺體受䕃似也然華扵春者生木也¶
芽扵室者生栗也使朽木在山而腐栗在室亦安能乘¶
春氣而復華復芽此亡骸之不足以䕃遺體彰彰明矣¶
借使足以䕃焉則一父或生數子皆遺體也而或䕃或¶
不䕃又何説以通之或又曰子不見磁石之能翕鐵暴¶
骨之能渗血一氣有感通之理乎曰氣感通如磁石扵¶
針固也然石之扵針能翕之而已果能化小為大化輕¶
<pb:KR3k0043_WYG_058-25b>¶
為重如所謂鬼福之能及人乎或曰吾見某家𦵏地善¶
其子孫見當昌盛某家不善其子孫見當衰㣲如影響¶
之應形聲多矣子獨不信之乎曰盛衰有相㝷之理天¶
地亦有終窮之時此會逢其適焉耳非𦵏地之故也有¶
違禮而火化水化其祖宗無𦵏地亦或有昌逹者矣則¶
何居昔之善擇形勝以建都比崩遂𦵏扵是者莫如堯¶
舜禹湯文武之為盛然堯都平陽舜都蒲坂禹都安邑¶
湯都亳文武都鎬京都洛當其都會之初人固以為山¶
<pb:KR3k0043_WYG_058-26a>¶
川之靈應矣至今山川尚無恙也其子孫不復見有禹¶
湯堯舜文武之再出又將誰諉乎或曰此則天地之大¶
數也姑舍是而以小者論之寛閒之野多村落焉或風¶
氣環抱則煙火相望或山川散逸則四顧寂寥歴歴可¶
指數也而子不信之乎曰此生地能䕃生人予前已言¶
之矣然又有説焉村落雖有美惡其初原未嘗有人也¶
及人見村落環抱乃相率而居之而成村落或遂村落¶
能䕃人也子何疑扵是乎大抵天地山川各有旺氣隨¶
<pb:KR3k0043_WYG_058-26b>¶
方隨時而遷轉不可執著者也當其氣之方㑹雖海上¶
無人之境亦足以生人不必青龍白虎朱雀𤣥武之相¶
湊合也及氣之衰雖名山大川通都巨鎮之形勝而或¶
變為荒莽無用之區矣人之貧賤富貴死生夀天要皆¶
闗扵氣運之隆替此理之常無足恠者若謂由土䕃焉¶
是上天之命反制扵一抔之土謂有地理而無天理可¶
乎故謂某地時乘生氣則可謂某地必龍虎湊合而後¶
能乘生氣則不可謂某地時乘生氣而以安親之體魄¶
<pb:KR3k0043_WYG_058-27a>¶
則可謂某地能乘生氣活白骨以䕃子孫則不可然此¶
龍虎之説施諸東南猶有山川之可據若北方一望坦¶
然雖公侯伯之祖龍同一土饅頭也孰藏風孰止水孰為¶
龍孰為虎孰為朱雀𤣥武哉或者又以土之稍髙者為¶
山下者為水是求其説而不得又從為之辭也或曰子¶
之言詳矣則吾既得聞命矣胡程子大儒也謂培其根¶
而枝自茂朱子大儒也兆二親扵百里之逺而再遷不¶
已子以程朱為不足法乎曰程朱信大儒也然以其事¶
<pb:KR3k0043_WYG_058-27b>¶
其言論之則亦何能無疑其曰地之善者則其神靈安¶
子孫盛若培其根而枝葉自茂不知所謂根者果有生¶
氣者乎抑既朽者乎如曰既朽之根而培之以求枝葉¶
之茂不可得矣兆二親扵百里之逺而再遷不已謂朱¶
子純孝之心惟恐一置其親扵不善之地可矣若謂縁¶
此求䕃恐非聖賢明道正誼之本心也況生則同室死¶
則同穴中古以來未之有改也使二親而有靈夫豈安¶
扵百里之睽離而不抱長夜之恨乎其所以屢遷者或¶
<pb:KR3k0043_WYG_058-28a>¶
亦藉以求䕃焉耳嗚呼其求之也力矣何后世子孫受¶
䕃不過世襲五經博士而已豈若孔子合𦵏扵防崇封¶
四尺未嘗有意䕃應之求而至今子孫世世為衍聖公¶
耶是故䕃應之説本不難辯奈何聰明智巧者既援程¶
朱以為口實其冥頑者又附和而雷同焉宜其説之熾¶
行扵后世也自生民以來未有盛扵孔子事親如孔子¶
足以立人極矣不師孔子而必師程朱乎雖然程朱實¶
善學孔子者其嘉言善行足以佑啟后世者多矣此特¶
<pb:KR3k0043_WYG_058-28b>¶
賢者之過偶一之失焉耳率其素履而畧其一節又豈¶
非善學程朱者乎或曰程朱不忍以朽骨視其親故示¶
人培植而極力以遷移之子無乃忍死其親而不得為¶
孝乎曰事親不可不孝論理不可不詳不以便安其親¶
而動求利其子孫或貪地而暴柩或爭地以破家或兄¶
弟惑扵某山某枝之説而反為仇讐至有終身累世不¶
𦵏遂失尸柩不知其處者吾懼天下后世之無孝子也¶
故憂之深而言之切慮之逺而説之詳耳或又曰如子¶
<pb:KR3k0043_WYG_058-29a>¶
之論皆粗迹皆常理也䕃應之理不疾而速不行而至¶
莫知其然之謂神是豈可以粗迹求常理定乎曰道器¶
不相離中庸不可踰君子言近而指逺者正謂理之常¶
求窈㝠茫昧不可測度之説以駭人聽聞眩人心志在¶
王法之所必誅聖賢之所不赦而可以為天下法乎聖¶
而不可知之謂神曰不疾而速不行而至者正謂由此¶
常理而行之以至扵熟則有莫知其然而然者耳若舍¶
常理而别求其神是即所謂怪也怪孔子之所不語竒¶
<pb:KR3k0043_WYG_058-29b>¶
中焉人皆信之矣不知此即子産所謂是亦多言豈不¶
或信者也安可執一以御萬乎雖然舍常理而談神怪¶
固非所以率人脩常理以光祖宗獨不足以求䕃乎易¶
曰積善之家必有餘慶言祖宗有正䕃也詩曰無念爾¶
祖聿脩厥徳永言配命自求多福言自脩當獲正䕃也¶
此則程朱各有註䟽吾軰不可一日不講求者乃聖賢¶
之信之乎然術家語渉怪誕而或正傳古今之定理不¶
假𦵏地而響應者也近世有識者又謂風水可遇而不¶
<pb:KR3k0043_WYG_058-30a>¶
可求其意葢謂風水䕃應借使有之亦惟孝子仁人能¶
承受之而非可以力求者此納約自牖之説以意逆志¶
是為得之問者曰唯唯¶
　　　論郭璞之學之謬　　　　　　晁公武¶
晁氏曰郭璞撰世傳𦵏書之學皆云無出郭璞之右者¶
今盛行皆璞書也按璞傳載𦵏母事世傳盖不誣矣璞¶
未㡬為王敦所殺若謂禍福皆係扵𦵏則璞不應擇凶¶
地以取禍若謂禍福有定數或他有以致之則𦵏地不¶
<pb:KR3k0043_WYG_058-30b>¶
必擇矣嗚呼璞自用其術尚如此況後遵其遺書者乎¶
　　　論朱伯起隂陽精義序　　　葉　適¶
伯起從鄭公景望學而與景元為友酷嗜地理談山如¶
啖蔗浮海𦵏妻大芙蓉云後百年當騐著書二十篇論¶
原起乘止尤詳二鄭因是喜隂陽家余嘗怪蘇公子瞻¶
居陽羡而𦵏嵩山一身豈能應四方山水之求近時朱¶
公元晦聽蔡季通預卜夀藏門人裹糧行紼六日始至¶
乃知好竒者固通人大儒之常患也吳草廬曰㕘同契¶
<pb:KR3k0043_WYG_058-31a>¶
攝生之術𦵏書送死之事儒者不可不知又謂杜待制¶
曰世間二事同歸殊塗脩養家之丹法地理家之𦵏書¶
可以一言蔽之范幹曰吳文正之言不為無理盖生氣¶
周遍乎大地浸灌乎一身善攝生者識生氣之根凝之¶
扵一身善𦵏者識生氣之止聚之扵一穴竊取生化之¶
機也¶
　　　贈郭榮夀序　　　　　　　呉　澄¶
或問相地相人一術乎曰一術也吾以知之從藝文志¶
<pb:KR3k0043_WYG_058-31b>¶
有宫宅地形書二十卷相人書一十四卷並屬形法家¶
其叙畧曰大舉九州之勢以立城郭室舍又曰形人骨¶
法之度數以求其聲氣貴賤吉凶然則二術實同出一¶
原也後之人不能兼該遂各専其一而析為二術爾廬¶
陵郭榮夀善風鍳又喜談地理庶乎二術而一之者夫¶
二術俱謂之形法何哉盖地有形人亦有形是欲各扵¶
其形而覩其法焉雖然有形之形地與人皆然也形之¶
形可目察不形之形非目所能察矣余聞諸異人云¶
<pb:KR3k0043_WYG_058-32a>¶
　¶
　¶
　¶
　¶
　¶
　¶
　¶
　¶
<pb:KR3k0043_WYG_058-32b>¶
　¶
　¶
　¶
　¶
　¶
　¶
　¶
　稗編卷五十八¶
