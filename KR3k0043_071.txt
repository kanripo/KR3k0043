# -*- mode: mandoku-view; -*-
#+TITLE: 稗編
#+DATE: 2015-08-24 23:32:04.310624
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷七十一
<pb:KR3k0043_WYG_071-1a>¶
欽定四庫全書¶
　稗編卷七十一　　　　　明　唐順之　撰¶
　　諸家二十九(釋/)¶
　　　論佛　　　　　　　　　　朱　熹¶
宇宙之間一理而已天得之而為天地得之而為地而¶
凡生於天地之間者又各得之以為性其張之為三綱¶
其紀之為五常葢皆此理之流行無所適而不在若其¶
消息盈虛循環不已則自未始有物之前以至人消物¶
<pb:KR3k0043_WYG_071-1b>¶
盡之後終則復始始復有終又未嘗有頃刻之或停也¶
儒者於此既有以得於其心之本然矣則其内外精粗¶
自不容有纎毫之間而其所以修己治人垂世立教者¶
亦不容其纎毫造作輕重之私焉是以因其自然之理¶
而成自然之功則有以叅天地贊化育而幽明巨細無¶
一物之遺也若夫釋氏則自其因地之初而與此理已¶
背馳矣乃欲其所見之不差所行之不謬則豈可得哉¶
葢其所以為學之本心正為惡此理之充塞無間而使¶
<pb:KR3k0043_WYG_071-2a>¶
已不得一席無理之地以自安厭此理之流行不息而¶
使己不得一息無理之時以自肆也是以叛君親棄妻¶
子入山林捐軀命以求其所謂空無寂滅之地而逃焉¶
其量亦已隘而其勢亦以逆矣然以其立心之堅苦用¶
力之精専亦有以大過人者故能卒如所欲而實有見¶
焉但以言行求之則其所見雖自以為至𤣥極妙有不¶
可以思慮言語到者而於吾之所謂窮天地亘古今本¶
然不可易之實理則反瞢然其一無所覩也雖自以為¶
<pb:KR3k0043_WYG_071-2b>¶
直指人心而實不識心雖自以為見性成佛而實不識¶
性是以殄滅彛倫墮於禽獸之域而猶不自知其有罪¶
葢其實見之差有以陷之非其心之不然而故欲為是¶
以惑世而罔人也至其為說之窮然後乃有不舎一法¶
之論則似始有為是遁詞以葢前失之意然亦其秉彛¶
之善有終不可得而殄滅者是以剪伐之餘而猶有此¶
之僅存又以牽於實見之差是以有其意而無其理能¶
言之而卒不能有以踐其言也凡釋氏之所以為釋氏¶
<pb:KR3k0043_WYG_071-3a>¶
者始終本末不過如此葢亦無足言矣然以其有空寂¶
之說而不累於物欲也則世之所謂賢者好之矣以其¶
有𤣥妙之說而不滯於形器也則世之所謂智者恱之¶
矣以其有生死輪廻之說而自謂可以不淪於罪罟也¶
則天下之傭奴㸑婢黥髠盗賊亦匍匐而歸之矣此其¶
為說所以張皇輝赫震耀千古而為吾徒者方且蠢蠢¶
焉鞠躬屏氣為之奔走服役之不暇也幸而一有間世¶
之傑乃能不為之屈而有聲罪致討之心焉然又不能¶
<pb:KR3k0043_WYG_071-3b>¶
究其實見之差而詆以為幻見空說不能正之以天理¶
全體之大而偏引交通生育之一說以為主則既不得¶
其要領矣而徒欲以外國之名號加之其為吾徒又未¶
嘗教之以内修自治之實而徒驕之以中華列聖之可¶
以為重吾恐其不惟無以坐収摧陷廓清之功或乃徃¶
遺之禽而反吾黨之詬也嗚呼惜哉¶
　　　佛心性辨　　　　　　　　羅欽順¶
楞伽大㫖有四曰五法曰三自性曰八識曰二無我一¶
<pb:KR3k0043_WYG_071-4a>¶
切佛法悉入其中經中明言之矣五法者名也相也妄¶
想也正智也如如也三自性者妄想自性縁起自性成¶
自性也八識者識藏意根意識眼識耳識鼻識舌識身¶
識也二無我者人無我法無我也凡此諸法不出迷悟¶
兩途盖迷則為名為相為妄想為妄想縁起自性為人¶
法二執而識藏轉為諸識悟則為正智為如如為成自¶
性為人法無我而諸識轉為真識所謂人法則五隂十¶
二入十八界是已五隂者色受想行識也十二入者眼¶
<pb:KR3k0043_WYG_071-4b>¶
耳鼻舌身意六根對色聲香味觸法六塵也加之六識¶
是為十八界合而言之人也析而言之法也有所覺之¶
謂悟無所覺之謂迷佛者覺也而覺有二義有始覺有¶
本覺始覺者目前悟入之覺即所謂正智也即人而言¶
之也本覺者常住不動之覺即所謂如如也離人而言¶
之也因始覺而合本覺所以成佛之道也及其至也始¶
覺正智亦泯而本覺朗然獨存則佛果成矣故佛有十¶
號其一曰等正覺此之謂也本覺乃見聞知覺之體五¶
<pb:KR3k0043_WYG_071-5a>¶
隂之識屬焉見聞知覺乃本覺之用十八界之識屬焉¶
非本覺即無以為見聞知覺舎見聞知覺則亦無本覺¶
矣故曰如來於隂界入非異非不異其謂法離見聞覺¶
知者何懼其著也佛以離情遣著然後可以入道故欲¶
人於見聞知覺一切離之離之云者非不見不聞無知¶
無覺也不著於見聞知覺而已矣金剛經所謂心不住¶
法而行布施應無所住而生清淨心即其義也然則佛¶
氏之所謂性不亦明甚矣乎彼明以知覺為性始終不¶
<pb:KR3k0043_WYG_071-5b>¶
知性之為理乃欲強合於吾儒以為一道如之何其可¶
合也昔逹摩弟子波羅提嘗言作用是性有偈云在胎¶
為身處世為人在眼曰見在耳曰聞在鼻辨香在口談¶
論在手執捉在足運奔徧現俱該沙界收攝在一㣲塵¶
識者知是佛性不識喚作精魂識與不識即迷悟之謂¶
也知是佛性即所謂正智如如喚作精魂即所謂名相¶
妄想此偈自是真實語後來桀黠者出嫌其淺近乃人¶
人揑出一般鬼怪說話直是𤣥妙直是竒特以利心求¶
<pb:KR3k0043_WYG_071-6a>¶
者安得不為其所動乎張子所謂詖滛邪遁之辭翕然¶
並興一出於佛氏之門誠知言矣然造妖揑怪不止其¶
徒但嘗略中其毒者徃徃便能如此吾黨尤不可不知¶
楞伽四卷卷首皆云一切佛語心品良以萬法惟識諸¶
識惟心種種差别不出心識而已故經中之言識也特¶
詳首言諸識有二其首之以諸識有二種生住滅乃其¶
所謂生死根也終之以識宅常住乃其所謂湼槃相也¶
然而生死即湼槃湼槃即生死此是佛家本語初無二¶
<pb:KR3k0043_WYG_071-6b>¶
相故諸識雖有種種名色實無二體但迷之則為妄悟¶
之則為真苟能滅妄識而契真識則有以超生死而證¶
湼槃矣真識即本覺也湼槃即所覺之境界也由此觀¶
之佛氏之所謂性有出於知覺之外邪雖其言反覆多¶
端窮其本末不過如此然驟而觀之者或恐猶有所未逹¶
也輒以藏識為主而分為數類以盡其義藏即所謂如¶
來藏也以其含藏善惡種子故謂之藏其所以為善為¶
惡識而已矣故曰藏識藏識一爾而有本有末曰真相¶
<pb:KR3k0043_WYG_071-7a>¶
曰真識曰真實相曰無始流注曰藏識海曰湼槃曰平¶
等智慧曰不生不滅等是智曰如來清淨智曰自性無¶
垢畢境清淨曰識宅曰常住此為一類皆言乎其本體¶
也曰流注生住滅相生住滅曰業相曰分别事識曰識¶
浪曰樂種種跡境界曰意識曰生滅等是識曰識藏生¶
住地無明與七識俱如海浪身常生不㫁曰識藏名曰¶
心意意識及五識身曰意及眼識等此為一類皆言乎¶
其末流也曰轉相曰現識曰轉識曰覺相智隨轉此為¶
<pb:KR3k0043_WYG_071-7b>¶
一類言乎本末之所流由分也其言及修行處又當自¶
為一類如曰諸虚妄滅則一切根識滅曰見習轉變名¶
為湼槃曰妄想識滅名為湼槃曰意識滅七識亦滅曰¶
所有及勝曰逺離思惟想曰離無常過離於我論曰欲¶
求勝進者當淨如來藏及識藏名若無識藏名如來藏¶
者則無生滅曰自妄想慧滅故觧脫凡此皆言其修行¶
之法也欲窮其說者合此數類而詳玩之則知余所謂¶
滅妄識而契真識誠有以得其要領矣夫識者神心之¶
<pb:KR3k0043_WYG_071-8a>¶
神明耳而可認為性乎且其以本體為真末流為妄既¶
分本末為兩截謂迷則真成妄謂悟則妄即真又混真¶
妄為一途盖所見既差則心無主故其言七顛八倒更¶
無是處吾黨之號為聪明特逹者顧不免為其所惑豈¶
不深可惜哉佛氏分本末為兩截混真妄為一途害道¶
之甚無過於此不可但如此說過湏究言之夫以心識¶
為本六識為末固其名之不可易者然求其實初非心¶
識之外别有所謂六識也又非以其本之一分而為末¶
<pb:KR3k0043_WYG_071-8b>¶
之六也盖凡有所視則全體在目有所聽則全體在耳¶
有所言則全體在口有所動則全體在身只就此四件¶
說取簡而易見也所謂感而遂通便是此理以此觀之¶
本末明是一物豈可分而為二而以其半為真半為妄¶
哉若真妄之不可混則又可得而言矣夫目之視耳之¶
聽口之言身之動物雖未交而其理已具是皆天命之¶
自然無假於安排造作莫非真也及乎感物而動則有¶
當視者有不當視者有當聽者有不當聽者有當言者¶
<pb:KR3k0043_WYG_071-9a>¶
有不當言者有當動者有不當動者凡其所當然者即¶
其自然之不可違者故曰真也所不當然者則徃徃出¶
於情欲之使然故曰妄也真者存之妄者去之以此治¶
其身心以此逹諸家國天下此吾儒所以立人極之道¶
而内外本末無非一貫也若如佛氏之說則方其未悟¶
之先凡視聽言動不問其當然與不當然一切皆謂之¶
妄及其既悟又不問其當然與不當然一切皆謂之真¶
吾不知何者在所當存乎何者在所當去乎當去者不¶
<pb:KR3k0043_WYG_071-9b>¶
去存者必不能存人欲肆而天理滅矣使其說肆行而¶
莫之禁中國之為中國人類之為人類将非幸歟楞伽¶
四卷並無一理字註中却多用理字訓釋其說盖本他¶
經之文爾嘗見楞嚴有云理則頓悟乗悟併銷圓覺有¶
云一者理障礙正知見二者事障續諸生死事理二障¶
在楞伽但謂之惑障智障爾非逃儒歸佛者誰能易之¶
雖其所用理字不過指知覺而言初非吾儒所謂性命¶
之理然言之便足以亂真不可不辨逹磨告梁武帝有¶
<pb:KR3k0043_WYG_071-10a>¶
云淨智妙圓體自空寂只此八字已盡佛性之形容矣¶
其後有神㑹者嘗著顯宗記反覆數百語說得他家道¶
理亦自分明其中有云湛然常寂應用無方用而常空¶
空而常用用而不有即是真空空而不無便成妙有妙¶
有即摩訶般若真空即清淨湼槃此言又足以發盡逹¶
磨妙圓空寂之㫖余嘗合而觀之與繫辭𫝊所謂寂然¶
不動感而遂通天下之故殆無異也然孰知其所甚異¶
者正惟在於此乎夫易之神即人之心程子嘗言心一¶
<pb:KR3k0043_WYG_071-10b>¶
也有指體而言者寂然不動是也有指用而言者感而¶
遂通是也盖吾儒以寂感言心而佛氏以寂感為性此¶
其所為甚異也良由彼不知性為至精之理而以所謂¶
神者當之故其應用無方雖不失圓通之妙而高下無¶
所準輕重無所權卒歸於㝠行妄作而已矣與吾儒之¶
道安可同年而語哉程子嘗言仁者渾然與物同體佛¶
家亦有心佛衆生渾然齊致之語何其相似也究而言¶
之其相逺奚啻燕越哉唐相裴休深於禪學者也嘗序¶
<pb:KR3k0043_WYG_071-11a>¶
圓覺經䟽首兩句云夫血氣之屬必有知凡有知者必¶
同體此即心佛衆生渾然齊致之謂也盖其所謂齊同¶
不出乎知覺而已矣且天地之間萬物之衆有有知者¶
有無知者謂有知者為同體則無知者非異體乎有同¶
有異是二本也盖以知覺為性其窒礙必至於此若吾¶
儒所見則凡賦形於兩間者同一隂陽之氣以成形同¶
一隂陽之理以為性有知無知無非出於一本故此身¶
雖小萬物雖多其血氣之流通脉絡之聨屬元無絲毫¶
<pb:KR3k0043_WYG_071-11b>¶
空闕之處無須臾間㫁之時此其所以為渾然也然則¶
所謂同體者亦豈待於採&ZX-111bf4;牽合以為同哉夫程子之¶
言至言也但恐讀者看得不子細或認從知覺上去則¶
是援儒以助佛非吾道之幸矣有物先天地無形本寂¶
寥能為萬象主不逐四時凋此詩乃髙禪所作也自吾¶
儒觀之昭然太極之義夫復何言然彼初未嘗知有隂¶
陽安知有所謂太極哉此其所以大亂真也今先據佛¶
家言語解釋一畨使彼意旣明且盡再以吾儒言語解¶
<pb:KR3k0043_WYG_071-12a>¶
釋一畨然後明指其異同之實則似是之非有不難見¶
者矣以佛家之言為據則無始菩提所謂有物先天地¶
也湛然常寂所謂無形本寂寥也心生萬法所謂能為¶
萬象主也常住不滅所謂不逐四時凋也作者之意不¶
亦明且盡乎求之吾儒之書太極生兩儀是固先天地¶
而立矣無聲無臭則無形不足言矣富有之謂大業萬¶
象皆一體也日新之謂盛德萬古猶一時也太極之義¶
不亦明且盡乎詩凡二十字其十七字彼此意義無甚¶
<pb:KR3k0043_WYG_071-12b>¶
異同不足深辨所當辨者三字爾物也萬象也以物言¶
之菩提不可為太極明矣以萬象言之在彼經教中即¶
萬法爾以其皆生於心故謂之能主然所主者實不過¶
隂界入自此之外仰而日月星辰俯而山河大地近而¶
君臣父子兄弟夫婦朋友逺而飛潜動植水火金石一¶
切視為幻而空之矣彼安得復有所謂萬象乎哉為此¶
詩者盖嘗窺見儒書遂竊取而用之爾余於前記嘗有¶
一說正為此等處請復詳之所謂天地間非太極不神¶
<pb:KR3k0043_WYG_071-13a>¶
然遂以太極為神則不可此言殊未敢易誠以太極之¶
本體動亦定靜亦定神則動而能靜靜而能動者也以¶
此分明見得是二物不可混而為一故繫辭𫝊既曰一¶
隂一陽之謂道矣而又曰隂陽不測之謂神由其實不¶
同故其名不得不異不然聖人何用兩言之哉然其體¶
則同一隂陽所以難於領㑹也佛氏初不識隂陽為何¶
物固無由知所謂道所謂神但見得此心有一㸃之靈¶
求其體而不可得則以為空寂推其用而徧於隂界入¶
<pb:KR3k0043_WYG_071-13b>¶
則以為神通所謂有物者此爾以此為性萬無是處而¶
其言之亂真乃有如此詩者可無辨乎然人心之神即¶
隂陽不測之神初無二致但神之在隂陽者則萬古如¶
一在人心者則與生死為存亡所謂理一而分殊也佛¶
氏不足以及此矣吾黨之士盍相與精察之南陽慧忠¶
破南方宗㫖云若以見聞覺知是佛性者淨名不應云¶
法離見聞覺知若行見聞覺知是則見聞覺知非求法¶
也南僧因問法華了義開佛知見此復何為忠曰他云¶
<pb:KR3k0043_WYG_071-14a>¶
開佛知見尚不言菩提二乗豈以衆生癡倒便成佛之¶
知見邪汾州無業有云見聞覺知之性與太虚齊夀不¶
生不滅一切境界本自空寂無一法可得迷者不了即¶
為境惑一為境惑流轉無窮此二人皆禪林之傑出者¶
其言皆見於𫝊燈録何若是之不同邪盖無業是本分¶
人說本分說話慧忠則所謂神出鬼没以逞其伎倆者¶
也彼見南方以見聞覺知為性便對其人揑出一般說¶
話務要髙他一著使之莫測盖桀黠者之情狀每每如¶
<pb:KR3k0043_WYG_071-14b>¶
此嘗見金剛經明有是法平等無有高下之語佛與衆¶
生固然迷悟不同其知見之體即是平等豈容有二又¶
嘗見楞嚴中有兩叚語其一佛告波斯匿王云顏貌有¶
變見精不變變者受滅彼不變者元無生滅其二因與¶
阿難論聲聞有云其形雖寐聞性不昏縱汝形銷命光¶
遷謝此性云何為汝銷滅此皆明以見聞為性與波羅¶
提說相合若淨名則𦂳要在一離字余前章論之悉矣¶
先儒嘗言佛氏之辭善遁便是此等處𫝊燈録中似此¶
<pb:KR3k0043_WYG_071-15a>¶
儘多究其淵源則固出於瞿曇也盖瞿曇說法常欲離¶
四句謂一異俱不俱有無非有非無常無常然而終有¶
不能離者如云非異非不異非有非無非常非無常只¶
楞伽一經累累見之此便是遁辭之根若将異處窮著¶
他他便有非異一說将無常窮著他他便有非無常一¶
說自非灼然看得他破只得聽他愚弄爾大慧禪師宗¶
杲者當宋南渡初為禪林之冠有語録三十卷頃嘗徧¶
閲之直是㑹說左來右去神出鬼没所以能聳動一世¶
<pb:KR3k0043_WYG_071-15b>¶
渠嘗拈出一段說話正余所欲辨者今具於左僧問忠¶
國師古德云青青翠竹盡是法身欝欝黄華無非般若¶
有人不許云是邪說亦有信者云不思議不知若為國¶
師曰此是普賢文殊境界非諸凡小而能信受皆與大¶
乗了義經合故華嚴經云佛身充滿於法界普現一切¶
羣生前隨縁赴感靡不周而恒處此菩提座翠竹既不¶
出於法界豈非法身乎又般若經云色無邊故般若亦¶
無邊黄華既不越於色豈非般若乎深逺之言不省者¶
<pb:KR3k0043_WYG_071-16a>¶
難為措意又華嚴座主問大珠和尚云禪師何故不許¶
青青翠竹盡是法身欝欝黄華無非般若珠曰法身無¶
像應翠竹以成形般若無知對黄華而顯相非彼黄華¶
翠竹而有般若法身故經云佛真法身猶若虚空應物¶
現形如水中月黄華若是般若般若即同無情翠竹若¶
是法身翠竹還能應用座主㑹麽曰不了此意珠曰若¶
見性人道是亦得道不是亦得隨用而說不滯是非若¶
不見性人說翠竹著翠竹說黄華著黄華說法身滯法¶
<pb:KR3k0043_WYG_071-16b>¶
身說般若不識般若所以皆成諍論宗杲云國師主張¶
翠竹是法身直主張到底大珠破翠竹不是法身直破¶
到底老漢将一箇主張底一箇破底收作一處更無拈¶
提不敢動著他一絲毫要你學者具眼余於前記常舉¶
翠竹黄華二語以謂與鳶飛魚躍之言絶相似只是不¶
同欲吾人識其所以不同處盖引而未發之意今偶為¶
此異同之論所激有不容不盡其言矣據慧忠分析語¶
與大珠成形顯相二言便是古德立言本㫖大珠所以¶
<pb:KR3k0043_WYG_071-17a>¶
不許之意但以黄華翠竹非有般若法身爾其曰道是¶
亦得即前成形顯相二言曰道不是亦得即後非彼有¶
般若法身一言也慧忠所引經語與大珠所引經語皆¶
合直是明白更無餘藴然則與吾儒鳶飛魚躍之義所¶
以不同者果何在邪誠以鳶魚雖㣲其性同一天命也¶
飛躍雖殊其道同一率性也彼所謂般若法身在花竹¶
之身之外吾所謂天命率性在鳶魚之身之内在内則¶
是一物在外便成二物二則二本一則一本詎可同年¶
<pb:KR3k0043_WYG_071-17b>¶
而語哉且天命之性不獨鳶魚有之花竹亦有之程子¶
所謂一草一木亦皆有理不可不察者正惟有見乎此¶
也佛氏祗縁認知覺為性所以於花竹上便通不去只¶
得以為法界中所現之物爾楞伽以四大種色為虚空¶
所持楞嚴以山河大地咸是妙明真心中物其義亦猶¶
是也宗杲於兩家之說更不拈動總是占便宜却要學¶
者具眼殊不失為人之意余也向雖引而不發今則舎¶
矢如破矣吾黨之士夫豈無具眼者乎宗杲嘗謂士人¶
<pb:KR3k0043_WYG_071-18a>¶
鄭尚明曰爾只今這聽法說法一段歴歴孤明底未生¶
已前畢竟在甚麽處曰不知杲曰爾若不知便是生大¶
爾百嵗後四大五藴一時解㪚到這裏歴歴孤明底却¶
向甚麽處去曰也不知杲曰爾既不知便是死大又嘗¶
示呂機宜云見今歴歴孤明與人分是非别好醜底決¶
定是有是無是真實是虚妄前此臨濟亦嘗語其徒曰¶
四大身不解說法聽法是汝目前歴歴孤明勿形段者¶
解說法聽法觀此數節則佛氏之所謂性亦何難見之¶
<pb:KR3k0043_WYG_071-18b>¶
有渠道理只是如此本不須苦求解悟然而必以悟為¶
則者只是要見得此歴歴孤明境界更親切爾縱使見¶
得親切夫安知歴歴孤明者之非性而性自有真邪杲¶
答曽天游侍郎第二書說得他家道理直是明盡渠最¶
善揑怪却有此等說話又不失為本分人也書云尋常¶
計較安排底是識情隨生死遷流底亦是識情怕怖慞¶
惶底亦是識情而今參學之人不知是病只管在裏許¶
頭出頭没教中所謂隨識而不隨智以故昩却本地風¶
<pb:KR3k0043_WYG_071-19a>¶
光本來面目若或一時放下百不思量計較忽然失脚¶
蹋著鼻孔即此識情便是真空妙智更無别智可得若¶
别有所得有所證則又却不是也如人迷時喚東作西¶
及至悟時即西便是東無别有東此真空妙智與太虛¶
空齊夀只這太虚空中還有一物礙得他否雖不受一¶
物礙而不妨諸物於空中徃來此真空妙智亦然凡聖¶
垢染著一㸃不得雖著不得而不礙生死凡聖於中徃¶
來如此信得及見得徹方是箇出生入死得大自在底¶
<pb:KR3k0043_WYG_071-19b>¶
漢細觀此書佛氏之所謂性無餘藴矣忽然蹋著鼻孔¶
便是頓悟之說而不能無疑於此則亦杲答呂舎人書¶
有云心無所之老鼠入牛角便見倒㫁也倒㫁即是悟¶
處心無所之是做工夫處其做工夫只看話頭便是如¶
狗子無佛性鋸解秤錘栢樹子竹箆子麻三斤乾屎橛¶
之類皆所謂話頭也余於栢樹子話偶嘗驗過是以知¶
之然向者一悟之後佛家書但過目便迎刄而解若吾¶
聖賢之微詞奥㫖竟不能通後來用工乆之始知其所¶
<pb:KR3k0043_WYG_071-20a>¶
以然者盖佛氏以知覺為性所以一悟便見得箇虚空¶
境界證道歌所謂了了見無一物亦無人亦無佛是也¶
渠千言萬語只是說這箇境界悟者安有不省若吾儒¶
之所謂性乃帝降之衷至精之理細入於絲毫杪忽無¶
一非實與彼虛空境界判然不同所以決無頓悟之理¶
世有學禪而未至者畧見些光影便要将兩家之說和¶
合而為一彌縫雖巧敗闕處不可勝言弄得來儒不儒¶
佛不佛心勞日拙畢竟何益之有昔有儒生悟禪者嘗¶
<pb:KR3k0043_WYG_071-20b>¶
作一頌云㫁除煩惱重増病趣向真如亦是邪隨順世¶
縁無罣礙湼槃生死是空華宗杲取之嘗見杲示人有¶
水上葫蘆一言凡屢出此頌第三句即水上葫蘆之謂¶
也佛家道理真是如此論語有云君子之於天下也無¶
適也無莫也義之與比使吾夫子當時若欠却義之與¶
比一語則所謂無適無莫者何以異於水上葫蘆也哉¶
　　　休屠王祭天金人考　　　　程大昌¶
匈奴𫝊曰霍去病出隴西過焉耆千餘里得匈奴祭天¶
<pb:KR3k0043_WYG_071-21a>¶
金人師古曰作金人以為天神之主而祭之即佛像是¶
其遺法也按今世佛像不問範金揑土采繪而其象通¶
作黄色則皆本鑄金也武帝既得此象遂収而祠諸甘¶
泉以其得自休屠分地之内故繫之休屠也漢志謂馮¶
翊雲陽有休屠祭天金人是也雲陽縣者甘泉宮地也¶
休屠已降而為渾邪王所殺武帝嘉其向已遂并與金¶
象而尊之已祠諸甘泉又取休屠王列之祀典而名之¶
以為路徑神焉日磾者休屠王太子也武帝以其父故¶
<pb:KR3k0043_WYG_071-21b>¶
而寵養之賜姓曰金則又本之金象也已而日磾之母¶
死帝畫其象於甘泉而題之曰休屠王閼氏夫惟寳其¶
象祠其父姓其子繪其母直皆以其來降而尊異之也¶
自此以外史無他聞焉班固漢人也具著其實首尾如¶
此之詳至曹魏時孟康注釋漢志始曰匈奴祭天處在¶
雲陽縣甘泉山下秦奪其地後徙其象於休屠右地而¶
又為去病所獲也自此說既出而晉史隋史亦皆據信¶
入之正史予以世次先後考之未敢遂以為然也杜佑¶
<pb:KR3k0043_WYG_071-22a>¶
曰冐頓以秦二世元年自立擊走月氏則是秦二世以¶
前月氏之地未為匈奴所有休屠未得主典其地安能¶
徙像以寘而不為月氏所却也則謂避秦而徙休屠右¶
地者理之必不可者也則孟康之語顯為無據不待多¶
求矣若夫金像之所自來則於史有考而非避秦以徙¶
之謂也張騫𫝊曰月氏者燉煌祈連間小國也燉煌沙¶
州也祈連天山也本皆月氏地沙州天山之間有城焉¶
名為昭武昭者即佛之號釋迦棄其家而從佛之地月¶
<pb:KR3k0043_WYG_071-22b>¶
氏既為匈奴所破則遂散竄乎葱嶺之西為十餘國凡¶
冠昭武為姓者塞種也塞即釋聲之訛者也此地興崇¶
釋教而月氏國焉故金象遂在其地而為去病所得用¶
何說以為主執而云自秦地徙之月氏也後漢明帝夢¶
人飛行殿庭頃有日月光已而舉以問人傅毅曰西域¶
有神其名曰佛陛下所夢其是乎世人信佛者多因飾¶
為之説曰佛之靈能於其教未行中國見夢於帝而感¶
悟之此誤也金象既已入漢而渾邪休屠數萬之衆又¶
<pb:KR3k0043_WYG_071-23a>¶
已徙入塞内亦有入在長安者凡此數萬之人皆月氏¶
故種其間奉佛者必多而又以金象為之宗主則中國¶
其為人所咻者又多故其語可以轉而上聞明帝先已¶
知之故遂因聞生想而形之於夢此亦樂廣之謂因者¶
也金象未得以前無人嘗作此夢則又樂廣謂未嘗有¶
人夢乗車入鼠穴者是也茍云其教未𫝊而其神自見¶
則傅毅中國人也何由而知飛行挾日月者其神嘗名¶
為佛邪¶
<pb:KR3k0043_WYG_071-23b>¶
　　　釋迦方域志後序(論佛道/之怪)　　吳　萊¶
終南山僧道宣嘗著釋迦方域志二卷言西域諸國佛¶
經行乞食營建塔廟處與其風土物産甚悉文又足以¶
發之唐藝文志載其目予始從學佛者游頗究其所為¶
志者盖漢之初世烏孫大月氏本在燉煌祈連間匈奴¶
冐頓攻大月氏大月氏西走破塞王奪其居地而塞王¶
南君&ZX-11160d;賔塞種分散自䟽勒以西休屠捐毒之屬皆故¶
塞種顏師古曰塞今釋種也塞釋聲相近大月氏既居¶
<pb:KR3k0043_WYG_071-24a>¶
故塞王地烏孫昆莫又擊破之而大月氏西徙大夏故¶
烏孫民有塞種大月氏種休屠捐毒國絶小依葱嶺而¶
居民俗衣服又多類烏孫張騫云在大夏時賈人徃市¶
身毒得卭竹杖蜀布身毒居大夏東南有蜀物度去蜀¶
不逺上乃令自蜀發間使四道並出指求身毒率為西¶
南夷所閉不得通李竒曰身毒一名天篤即今浮屠胡¶
也按此身毒塞種之捐毒也捐毒治衍敦谷西北至大¶
宛九百二十里西至大夏千有六百一十里故大夏賈¶
<pb:KR3k0043_WYG_071-24b>¶
人云在其東南虚稱里數至於百千欲以誇漢使為逺¶
實一國也漢西域𫝊止載捐毒而張騫𫝊乃引身毒要¶
之烏孫所治赤谷本塞王故國東去長安八千九百里¶
而近漢擊匈奴收休屠王祭天金人金人盖今佛氏遺¶
像休屠王漢張掖郡地将近故塞國也而身毒及東漢¶
又稱天竺摩騰王法蘭之徒始持白㲲之像及所譯四¶
十二章到洛楚王英乃首盛齋戒之祀范&ZX-11187d;曰佛道神¶
化興自身毒二漢方志莫有稱者然則身毒本葱嶺間¶
<pb:KR3k0043_WYG_071-25a>¶
小國後漸大或為他國所併仍冐舊國之號葱嶺以西¶
乃為塞種葱嶺以東多是雜胡亦不待辨而可知者也¶
及唐之盛天竺有五方制萬里號為大國東天竺乃與¶
雪山吐蕃分界北天竺直接突厥塞王所君&ZX-11160d;賔隋唐¶
之間别曰漕或曰矩吒且在西天竺之列東南海外扶¶
南林邑又南天竺之隣境也今方域志殊不詳始本塞¶
種獨稱中印度印度天竺之梵言猶捐毒也至謂其道¶
則已幾徧天地之所覆載與夫貫古今而不可終窮者¶
<pb:KR3k0043_WYG_071-25b>¶
吁怪矣哉先王之世道徳同風俗一文為制度悉已定¶
竒言嵬行滛巧異技之人卒不自容於執法之吏去古¶
日逺民不見聖甚則立枯抱石以為行髠首裸身以為¶
飾或曰是方外之士也至於傷教害義亂大倫而猶不¶
少顧及漢而後天竺浮屠之教熾然乗之逹賢君子及¶
受其法又文以老莊列子之㫖且曰史蘇嘗紀其異矣¶
仲尼亦嘗許其聖矣何不可者吁西極之多幻也世之¶
政教陵夷民惟異物之是遷宋何承天善天文星厯而¶
<pb:KR3k0043_WYG_071-26a>¶
胡僧所論冬至日晷與天竺占異周白蘇秪婆善胡琵¶
琶一均之中間有七聲則又得之西域於是西凉龜兹¶
之樂陳於立部婆羅門九執之厯厠於大衍甚者周孔¶
與釋迦並稱亦毋慮乎書革旁行而與韋編鐡擿之經¶
混為一録也雖然天地之一氣既朕而萬形有變化容¶
者羽者毛者鱗者介者根茇者浮生者而恒出入於一¶
機區已别矣安在其精靈之起滅因報之相尋哉夫何¶
造化之功用隂陽之屈伸又與吾儒惑也𫝊曰五帝以¶
<pb:KR3k0043_WYG_071-26b>¶
前無𫝊人又曰六合之外聖人存而不議今浮屠氏乃¶
索言之始於無所始也窮於無所窮也殆有出於心志¶
耳目之所不能及者吁怪矣哉自漢宣元以後西域服¶
從於是土地山川王侯户數道里逺近詳實可考隋唐¶
之世裴矩賈躭則又皆圖而志之若夫道宣之作本為¶
其徒設也吾見其與前史有異故特為紀地理者述其¶
概焉¶
　稗編卷七十一¶
