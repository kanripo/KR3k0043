# -*- mode: mandoku-view; -*-
#+TITLE: 稗編
#+DATE: 2015-08-24 23:32:04.642423
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷八十四
<pb:KR3k0043_WYG_084-1a>¶
欽定四庫全書¶
　稗編巻八十四　　　　　明　唐順之　撰¶
　　畫一¶
　　　畫原　　　　　　　　　　宋　濂¶
史皇與蒼頡皆古聖人也蒼頡造書史皇制畫書與畫¶
非異道也其初一致也天地初開萬物化生自色自形¶
總總林林莫得而名也雖天地亦不知其所以名也有¶
聖人者出正名萬物高者謂何卑者謂何動者謂何植¶
<pb:KR3k0043_WYG_084-1b>¶
者謂何然後可得而知之也於是上而日月風霆雨露¶
霜雪之形下而河海山嶽草木鳥獸之著中而人事離¶
合物理盈虚之分神而變之化而宜之固己達民用而¶
盡物情然而非書則無紀載非畫則無彰施斯二者其¶
亦殊途而同歸乎吾故曰書與畫非異道也其初一致¶
也且書以代結繩功信偉矣至於辨章服之有制畫衣¶
冠以示警飭車輅之等威表旟旐之後先所以彌綸其¶
治具匡賛其政原者又烏可以廢之哉畫繪之事統於¶
<pb:KR3k0043_WYG_084-2a>¶
冬官而春官外史專掌書令其意可見矣况六書首之¶
以象形象形乃繪事之權輿形不能盡象而後諧之以¶
聲聲不能盡諧而後㑹之以意意不能以盡㑹而後指¶
之以事事不能以盡指而後轉注假借之法興焉書者¶
所以濟畫之不足者也使畫可盡則無事乎書矣吾故¶
曰書與畫非異道也其初一致也古之善繪者或畫詩¶
或圖孝經或貌爾雅或像論語暨春秋或著易象皆附¶
經而行猶未失其初也下逮漢魏晉梁之間講學之有¶
<pb:KR3k0043_WYG_084-2b>¶
圖問禮之有圖烈女仁智之有圖致使圖史竝傳助名¶
教而翼羣倫亦有可觀者焉世道日降人心寖不古若¶
往往溺志於車馬士女之華怡神於花鳥蟲魚之麗㳺¶
情於山林水石之幽而古之意益衰矣是故顧陸以來¶
是一變也閻吴之後又一變也至於關李范三家者出¶
又一變也譬之學書者古籕篆𨽻之茫昧而唯俗書之¶
姿媚者是耽是玩豈其初意之使然哉雖然非有卓然¶
㧞俗之姿亦未易言此也南徐徐君景暘工書史旁通¶
<pb:KR3k0043_WYG_084-3a>¶
繪事有士韻而無俗姿予甚愛之於其别故作畫原以¶
贈焉嗚呼易有之聖人有以見天下之賾而擬諸形容¶
象其物宜是故謂之象然象之事又有包乎隂陽之妙¶
理者誠可謂至重矣景暘其亦知所重乎哉¶
　　　叙畫源流　　　　　　　　張彦逺¶
夫畫者成教化助人倫窮神變測幽微與六籍同功四¶
時並運發於天然非由述作古先聖王受命應籙則有¶
龜字効靈龍圖呈寳自巢燧以來皆有此瑞庖犧氏發¶
<pb:KR3k0043_WYG_084-3b>¶
於榮河中典籍圖畫萌矣軒轅氏得於温洛中史皇蒼¶
頡狀焉是時也書畫同體而未分象制肇創而猶略無¶
以傳其意故有書無以見其形故有畫按字學之體六¶
其六曰鳥書在幡信上書端&ZX-111e00;鳥頭者則畫之流也(漢/末)¶
(大司空甄豐校字體有六曰/鳥書即幡信上作䖝鳥形也)顔光禄云圖載之意有三¶
一曰圖理卦象是也二曰圖識字學是也三曰圖形繪¶
畫是也又周官教國子以六書其三曰象形則畫之意¶
也故知書畫異名而同體也(周禮保氏掌六書其一也/曰象形亦蒼頡之遺意)¶
<pb:KR3k0043_WYG_084-4a>¶
洎乎有虞作繪繪畫明矣既就彰施仍深比象於是禮¶
樂大闡教化由興故能揖讓而天下治廣雅云畫類也¶
爾雅云畫形也説文云畫畛也象田畛畔所以畫也釋¶
名曰畫掛也以彩色掛象物也故鐘鼎刻則識魑魅而¶
知神姦旂章明則昭軌度而備國制清廟肅而尊彛陳¶
廣輪度而疆理辨以忠以孝盡在雲臺有烈有勲皆登¶
麟閣見善足以戒惡見惡足以思贒畱乎形容式昭盛¶
德之事具其成敗以傳既徃之蹤紀傳所以叙其事不¶
<pb:KR3k0043_WYG_084-4b>¶
能載其容賦誦所以詠其美不能備其象圖畫之制所¶
以兼之也故陸士衡云丹青之興比雅頌之述作美大¶
業之馨香宣物莫大於言存形莫善於畫此之謂也是¶
以漢明宫殿賛兹粉繪之功蜀郡學堂義存勸戒之道¶
馬后女子尚願載君於唐堯石勒羯胡猶觀自古之忠¶
孝豈同博奕用心自是名教樂事¶
　　　論畫雜評　　　　　　　　髙　拱¶
志於道據於德依於仁游於藝藝也者雖志道之士所¶
<pb:KR3k0043_WYG_084-5a>¶
不能忘然特游之而已畫亦藝也進乎妙則不知藝之¶
為道道之為藝此梓慶之削鐻輪扁之斵輪昔人亦有¶
所取焉於是畫道釋像與夫儒冠之風儀使人瞻之仰¶
之其有覩形而悟者豈曰小補之哉其以道釋名家者¶
晉宋則顧陸梁隋則張展軰蓋一時出乎其類者矣至¶
於有唐則吴道𤣥遂稱獨歩殆將前無古人五代如曹¶
仲元亦駸駸度越前軰至宋則繪事之工凌轢晉宋間¶
人物如道士李得柔畫神仙得之於氣骨設色之妙一¶
<pb:KR3k0043_WYG_084-5b>¶
時名重如孫知微軰皆風斯在下若趙裔高文進軰於¶
道釋亦籍籍有名者然裔學朱繇如婢作夫人舉止羞¶
澁終不似眞文進蜀人世俗多以蜀畫為名家是虛得¶
名耳¶
昔人論人物則曰白晳如瓠其為張蒼眉目若畫其為¶
馬援神姿高徹之如王衍閑雅甚都之如相如容儀俊¶
爽之如裴楷體貌閑麗之如宋玉至於論美女則蛾眉¶
皓齒如東鄰之女瓌姿艶逸如洛浦之神至有善為妖¶
<pb:KR3k0043_WYG_084-6a>¶
態作愁眉啼粧墮馬髻折腰歩齲齒笑者皆是形容見¶
於議論之際而然也若夫殷仲堪之眸子裴楷之頰毛¶
精神有取於阿堵中高逸可置之丘壑間者又非議論¶
之所能及此畫者有以造不言之妙也故畫人物最為¶
難工雖得其形似則往往乏韻故自吴晉以來號為名¶
手者才得三十三人其卓然可傳者則吴之曹弗興晉¶
之衛恊隋之鄭法士唐吴道𤣥鄭䖍周昉五代趙才王¶
商宋李公麟彼雖筆端無口而尚論古之人至於品流¶
<pb:KR3k0043_WYG_084-6b>¶
之高下一見而可以得之者也宫室有量臺門有制而¶
山節藻梲雖文仲不得以濫也畫者取此而備之形容¶
豈徒為是臺榭户牖之壯觀者哉雖一㸃一筆必求諸¶
繩矩比他畫為難工故自晉宋迄于梁隋未聞其工者¶
歴五代以還僅得衛贒以畫宫室得名宋郭忠恕既出¶
視衛贒軰不足數矣信夫畫之中規矩凖繩者為難工¶
游規矩凖繩之内而不為所窘如忠恕之高古者豈復¶
有斯人之徒歟¶
<pb:KR3k0043_WYG_084-7a>¶
解縵胡之纓而歛衽魏闕袖操戈之手而思禀正朔梯¶
山航海稽首稱藩願受一㕓而為氓至有遣子弟入學¶
率貢職奔走而來賔者則雖異域之逺風聲氣俗之不¶
同亦古先哲王所未嘗或棄也此番族所以見於丹青¶
之傳然畫者多取其佩弓刀挾弧矢游獵狗馬之玩若¶
所甚貶然亦所以陋蠻夷之風而有以尊華夏化原之¶
信厚也今自唐至宋畫之有見於世者凡五人唐有胡¶
瓌胡䖍至五代有李賛華之流皆筆法可傳者蓋賛華¶
<pb:KR3k0043_WYG_084-7b>¶
系出北虜是為東丹王故所畫非中華衣冠而悉其風¶
土故習是則五方之民雖器械異制衣服異宜亦可按¶
圖而考也後有高益趙光輔張戡與李成軰雖馳譽於¶
時蓋光輔以氣骨為主而格俗戡成全拘形似而乏氣¶
骨皆不兼其所長¶
易之乾龍有所謂在田在淵在天以言其變化超忽不¶
見制畜以比夫利見大人詩之魚藻有所謂頒其首莘¶
其尾依其蒲以言其游深泳廣相忘江湖以比夫難致¶
<pb:KR3k0043_WYG_084-8a>¶
之贒者則畫雖小道故有可觀其魚龍之作亦詩易之¶
相為表裏者也龍雖形容所不及然葉公好之而眞龍¶
乃至則龍之為畫其傳乆矣吴曹弗興嘗於溪中見赤¶
龍出水冩以獻孫皓世以為神後失其傳至五代才得¶
傳古其放逸處未必古人所能到宋董羽遂以龍水得¶
名於時寔近代之絶筆也魚雖耳目之所玩宜工者為¶
多而畫者多作庖中几上物乏所以為乗風破浪之勢¶
此未免絓乎世議也五代袁㠖專以魚蠏馳譽宋劉宷¶
<pb:KR3k0043_WYG_084-8b>¶
亦以此知名若徐白徐臯等軰亦以畫魚得名於時然¶
所畫無涵泳噞喁之態使人但垂涎耳不復有臨淵之¶
羡宜不得傳之譜也¶
嶽鎭川靈海涵地負至於造化之神秀隂陽之明晦萬¶
里之逺可得之於咫尺間其非胸中自有丘壑發而見¶
諸形容未必知此自唐至宋畫山水得名者類非畫家¶
者流而多岀於縉紳士大夫然得其氣韻者或乏筆法¶
或得筆法者多失位置兼衆妙而有之者亦世難其人¶
<pb:KR3k0043_WYG_084-9a>¶
蓋昔人以泉石膏肓煙霞痼疾為幽人隱士之誚是則¶
山水之於畫市之於康衢世目未必售也至唐有李思¶
訓盧鴻王維張璪軰五代有荆浩關仝是皆不獨畫造¶
其妙而人品甚高若不可及者至宋李成一岀雖師法¶
荆浩而擅出藍之譽数子之法遂亦掃地無餘如范寛¶
郭熈王詵之流固己各自名家而皆得其一體不足以¶
窺其奥也¶
馬與牛者畜獸也畫史以狀馬牛而得名者為多至虎¶
<pb:KR3k0043_WYG_084-9b>¶
豹鹿豕獐兎則非馴習之者也畫者因取其原野荒寒¶
跳梁奔逸不就覊馽之狀以寄筆間豪邁之氣而已若¶
乃犬羊猫狸又其近人之物最為難工花間竹外舞裀¶
綉幄得其不為摇尾乞憐之態故工至於此者世難得¶
其人粤自晉迄宋馬則晉有史道碩唐有曹覇韓幹之¶
流牛則唐有戴嵩與其弟戴嶧五代有厲歸真宋有朱¶
義軰犬則唐有趙愽文五代有張及之宋有宗室令松¶
羊則五代有羅塞翁虎則唐有李漸宋有趙邈齪猫則¶
<pb:KR3k0043_WYG_084-10a>¶
五代有李靄之宋有王凝何尊師若包鼎之虎裴文睍¶
之牛非無時名也氣俗而野使包鼎之視李漸裴文睍¶
之望戴嵩豈不縮手於袖間耶¶
隂陽一噓而敷榮一吸而揫歛則葩華秀茂見於百卉¶
衆木者不可勝計其自形自色雖造物未嘗容心而粉¶
飾大化文明天下亦所以觀衆目恊和氣焉而羽蟲有¶
三百六十聲音顔色飲啄態度逺而巢居野處眠沙泳¶
浦戯廣浮深近而穿屋賀厦知歳司晨啼春噪晩者亦¶
<pb:KR3k0043_WYG_084-10b>¶
莫知其幾何固雖不預乎人事然上古采以為官稱聖¶
人取以配象類或以著為冠冕或以畫於車服豈無補¶
於世哉故詩人六義多識於鳥獸草木之名而律厯四¶
時亦記其榮枯語嘿之候所以繪事之妙多寓興於此¶
與詩人相表裏焉故花之於牡丹芍藥禽之於鸞鳯孔¶
翠必使之富貴而松竹梅菊鷗鷺鴈鶩必見之幽閒至¶
於鶴之軒昻鷹隼之擊搏楊栁梧桐之扶踈風流喬松¶
古栢之歳寒磊落展張於圖繪以興起人之意者率能¶
<pb:KR3k0043_WYG_084-11a>¶
奪造化而移精神遐想若登臨覧物之有得也自唐迄¶
宋如薛鶴郭鷂邊鸞之花至黄筌徐熈趙昌崔白等俱¶
以是名家者班班相望若牛戬李懷衮之徒亦以畫花¶
鳥為時之所知戬作百雀圖其飛鳴俛啄曲盡其態然¶
工巧有餘而殊乏高韻懷衮設色輕薄獨以柔婉鮮華¶
為有得若取之於氣骨則有所不足故不得附名於譜¶
也繪事之求形似捨丹青朱黄鉛粉則失之是豈知畫¶
之貴乎有筆不在夫丹青朱黄鉛粉之工也故有以淡¶
<pb:KR3k0043_WYG_084-11b>¶
墨揮掃整整斜斜不專於形似而獨得於象外者往往¶
不出於畫史而多出於詞人墨卿之所作蓋胷中所得¶
固己吞雲夣之八九而文章翰墨形容所不逮故一寄¶
於毫楮則拂雲而高寒傲雪而玉立與夫招月吟風之¶
狀雖執熱使人亟挾纊也至於布景致思不盈咫尺而¶
萬里可論則又豈俗工所能到哉畫墨竹與夫小景五¶
代獨得李頗宋宗室頵士人文同軰故知不以着色而¶
專求形似者世罕其人¶
<pb:KR3k0043_WYG_084-12a>¶
蔬菓於冩生最為難工論者以為郊外之蔬易工於水¶
濵之蔬而水濵之蔬又易工於園畦之蔬也墜地之果¶
易工於折枝之果而折枝之果又易工於林間之果也¶
今以是求畫者之工拙信乎其知言也况夫蘋蘩之可¶
羞含桃之可薦然則丹青者豈徒事朱鉛而取玩哉詩¶
人多識草木蟲魚之性而畫者其所以毫奪造化思入¶
妙微亦詩人之作也若草蟲者凡見諸詩人之比興故¶
因附於此且自陳至宋其名傳而畫存者陳有顧野王¶
<pb:KR3k0043_WYG_084-12b>¶
五代有唐垓軰宋有郭元方釋居寧之流¶
　　　王維山水訣　　　　　　　郭　思(後同/)¶
夫畫道之中水墨最為上肇自然之性成造化之功或¶
咫尺之圖寫百千里之景東西南北宛爾目前春夏秋¶
冬生於筆下初鋪水際忌為浮泛之山次布路岐莫作¶
連綿之道主峯最宜高聳客山湏是奔趨廻抱處僧舍¶
可安水陸邉人家可置村莊着數樹以成林枝湏抱體¶
山崖合一水而瀑瀉泉不亂流渡口只宜寂寂人行湏¶
<pb:KR3k0043_WYG_084-13a>¶
是踈踈泛舟檝之橋梁且宜高聳著漁人之釣艇低乃¶
無妨懸崖險峻之間好安恠木峭壁巉岩之處莫可通¶
途逺岫與雲容相接遥天共水色交光山鈎鏁處沿流¶
㝡出其中路接危時棧道可安於此平地樓臺偏宜高¶
栁映人家名山寺觀雅稱竒杉襯樓閣逺景煙籠深岩¶
雲鎖酒旗則當路高懸客帆宜過水低掛逺山湏要低¶
排近樹惟宜㧞迸手親筆硯之餘有時游戯三昧歲月¶
遥永頗探幽微妙悟者不在多言善學者還從規矩¶
<pb:KR3k0043_WYG_084-13b>¶
　　　荆浩山水賦¶
凡畫山水意在筆先丈山尺樹寸馬豆人逺人無目逺¶
樹無枝逺山無皴隱隱似眉逺水無波高與雲齊此其¶
訣也山腰雲塞石壁泉塞樓臺樹塞道路人塞石㸔三¶
面路看兩蹊樹觀頂&ZX-1116b0;水看岸基此其法也凡畫山水¶
尖峭者峰平夷者嶺峭壁者崖有穴者岫懸石者岩形¶
圓者巒路通者川兩山夾路者壑兩山夾水者澗注水¶
者溪泉通者谷路下小土山者坡極目而平者坂若能¶
<pb:KR3k0043_WYG_084-14a>¶
辨别此類則粗知山水之彷彿也觀者先看氣象後辨¶
清濁分賓主之朝揖列羣峰之威儀多則亂少則慢不¶
多不少要分逺近逺山不得連近山逺水不得連近水¶
山腰回抱寺觀可安斷岸亂堤小橋可置有路處人行¶
無路處林木岸斷處古渡山斷處荒村水濶處征帆林¶
宻處店舍臨崖古木露根而藤纒臨流石岸嵌空而水¶
㾗凡作林木逺者踈平近者高宻有葉者枝柔無葉者¶
枝硬松皮如鱗栢皮纒身生於土者修長而淨直長於¶
<pb:KR3k0043_WYG_084-14b>¶
石者拳曲而伶仃古木節多而半死寒林扶踈而蕭森¶
春景則霧鎻烟籠樹林隱隱遠水拖藍山色堆青夏景¶
則林木蔽天緑蕪平坂倚雲瀑布行人羽扇近水幽亭¶
秋景則水天一色&ZX-111d99;&ZX-111d99;踈林鴈横烟塞蘆裊沙汀冬景¶
則樹枝雪壓老樵負薪漁舟倚岸水淺沙平凍雲黯淡¶
酒帘孤村風雨則不分天地難辨東西行人&ZX-1113c8;笠漁父¶
簔衣有風無雨但看樹枝有雨無風枝葉垂下雨霽則¶
雲收天碧山光添翠網曬斜暉曉景則千山欲曙霧靄¶
<pb:KR3k0043_WYG_084-15a>¶
霏霏曚曨殘月曉色熹微暮景則山銜殘日帆卸江湄¶
路人歸急半掩柴扉或烟斜霧横或逺岫雲歸或秋江¶
晚渡或古塜斷碑如此之類湏要筆法布置更看臨期¶
山形不得犯重樹頭不得整齊山借樹為衣樹借山為¶
骨樹不可繁要見山之秀麗山不可亂要顯樹之精神¶
若留意於此者湏心㑹於𤣥微¶
　　　歌曰¶
意懶石不硬心怯水不堅筆尖頭不老墨濃雲不輕¶
<pb:KR3k0043_WYG_084-15b>¶
荆浩河南沁水人自號洪谷子博雅好古以山水專門頗¶
得趣向嘗語人曰吴道𤣥畫山水有筆而無墨項容有¶
墨而無筆吾當兼二子所長成一家之體關仝北面事¶
之¶
關仝長安人畫山水師荆浩晩年有出藍之美所畫脱¶
略毫楮筆愈簡而氣愈壯景愈少而意愈長深造古淡¶
石樹出於畢宏有枝無幹當時郭忠恕亦師事之然仝¶
於人物非所長多求胡翼為之胡翼字鵬雲工畫道釋¶
<pb:KR3k0043_WYG_084-16a>¶
人物車馬樓臺山水種種皆善¶
李成字咸熈唐宗室避地營丘遂家焉世業儒善文磊¶
落有大志因才命不偶放意詩酒寓興於畫師關仝凡¶
烟雲變滅水石幽閒樹木蕭森山川險易莫不曲盡其¶
妙論者為得山之體貌為古今第一¶
　　　李成山水訣¶
凡畫山水先立賓主之位次定逺近之形然後穿鑿景¶
物擺布高低落筆無令太重重則濁而不清不可太輕¶
<pb:KR3k0043_WYG_084-16b>¶
輕則燥而不潤烘染過度則不接辟綽繁絮則失神發¶
樹枝左長右短立石勢上重下輕擺布栽挿勢使相偎¶
上下雲烟取秀不可太多多則散漫無神左右林麓鋪¶
陳不可太繁繁則拍塞不舒山高峻無使傾危水深逺¶
勿教窮涸路湏曲折山要高昻孤城置之逺邉墟市依¶
於山脚雪天不用雲烟雨裏無多逺望山舍仍居隘窄¶
漁翁要在平灘朝晴晃朗暮雨隂昏舍屋不在多開漁¶
釣有時而作藤蔓依纒古木窠叢簇扎山頭高山烟鎻¶
<pb:KR3k0043_WYG_084-17a>¶
其腰長嶺雲翳其脚逺水縈紆而來還用雲烟以斷其¶
𣲖恠石巉岩而立仍湏土阜以培其根原野曠蕩相連¶
蒼山依其低淺石湏圓混鋒芒八面稜層木要交义挺¶
榦四時枯茂迅風㧞木暴雨崩崖淺流則岸畔平灘深¶
澗則陡崖直下聳坡之土必要高低則地淺烟林之木¶
亦宜踈宻則繁絮重岩切忌頭齊羣峰更宜高下孤峰¶
逺設野水遥拖道路時隱時顯橋梁或有或無逺怕隂¶
昏近防重濁顚崖恠石不用頻施峻嶺枯槎也宜少作¶
<pb:KR3k0043_WYG_084-17b>¶
遥烟逺曙太繁恐失朝昏宻樹稠林斷續防他版刻山¶
原峻險依稀樵逕猶存崖岸傾危隱約雲林深暗平川¶
雖逺参差皴染而成流水泉源彷彿還多攧撲布兩路¶
有明有晦起䨇峰陡高陡低霧薄明爽舒晴烟靄濛騰¶
欲雨喬木聳直蟠屈者一株兩株亂石礧堆竒恠者三¶
塊兩塊㸃樹葉稀踈間宻皴石脉以重分輕亭庵不在¶
常施樓觀仍湏間作人物轉顧多般野店猶防相似氣¶
象春山明媚夏木繁隂秋林摇落蕭踈冬樹槎牙妥帖¶
<pb:KR3k0043_WYG_084-18a>¶
樹根栽挿龍爪宛若抓拏石布稜層根脚還湏帶土之¶
字水不過三轉濺瀑水不過兩重侵天一道飛泉湧瀑¶
多湍徹底翻濤巨浪淺瀬平流烟波茫茫雲浪浩浩山¶
無獨木石不孤單林烟一𣲖便休古木數株而已喬木¶
踈於平野矮窠宻布山頭孤烟逺自水邉薄靄驟依岩¶
脚野橋寂寞遥通竹塢人家古寺蕭條掩暎松林佛塔¶
春水緑而㶑灧夏津漲而瀰漫秋潦盡而澄清寒泉涸¶
而凝泚新窠肥滑岸石湏要皴蒼古樹槎牙景物兼還¶
<pb:KR3k0043_WYG_084-18b>¶
秀媚分清分濁庶幾輕重相兼淳重淳輕病在偏枯損¶
體千岩萬壑要低昻聚散而不同叠巘層巒但起伏崢¶
嶸而各異不迷顚倒回還自然遊戯三昧¶
　　　林泉高致序¶
　郭熈河陽温縣人為御畫院藝學善山水寒林宗李¶
　成法得雲烟出没峰巒隱顯之態布置筆法獨妙一¶
　時蚤年巧贍工致晩年落筆益壯¶
語曰志於道據於徳依於仁游於藝謂禮樂射御書數¶
<pb:KR3k0043_WYG_084-19a>¶
書畫之流也易之山墳氣墳形墳出於三氣山如山氣¶
如氣形如形皆畫之椎輪黄帝裂衣裳有章數或繪皆¶
畫本也故舜十二章山龍華蟲曰觀古人象爾雅曰畫¶
象也言象之所以為畫爾易卦説觀象繫辭謂此語繪¶
事後素周禮繪畫之事後素功畫之本甚大且逺自古¶
説伏羲畫八卦讀為今汝畫之畫畫文訓為止不知畫¶
八卦為何等義故畫當為畫但今畫出於後世其實止¶
用畫字爾又今之古文篆籕禽魚皆有象形之體即象¶
<pb:KR3k0043_WYG_084-19b>¶
形畫之法也思丱角時侍先子遊泉石每落筆必曰畫¶
山水有法豈得草草思聞一説旋即筆記今収拾纂集¶
殆數十百條不敢失墜用貽同好噫先子少從道家之¶
學吐故納新本游方外家世無畫學蓋天性得之遂游¶
藝於此以成名然於潜徳懿行孝友仁施為深則游焉¶
息焉此志子孫當曉之也¶
　　　郭熈山水訓¶
君子之所以愛夫山水者其㫖安在丘園飬素所常處¶
<pb:KR3k0043_WYG_084-20a>¶
也泉石嘯傲所常樂也漁樵隱逸所常適也&ZX-11151f;鶴飛鳴¶
所常觀也塵囂韁鎻此人情所常厭也烟霞仙聖此人¶
情所常願而不得見也直以太平盛日君親之心兩隆¶
茍潔一身出處節義斯係豈仁人高蹈逺引為離世絶¶
俗之行而必與箕潁埓素黄綺同芳哉白駒之詩紫芝¶
之詠皆不得已而長徃者也然則林泉之志烟霞之侣¶
夣寐在焉耳目斷絶今得妙手鬱然出之不下堂筵坐¶
窮泉壑&ZX-11151f;聲鳥啼依約在耳山光水色滉漾奪目此豈¶
<pb:KR3k0043_WYG_084-20b>¶
不快人意實獲我心哉此世之所以貴夫畫山之本意¶
也不此之主而輕心臨之豈不蕪雜神觀溷濁清風也¶
哉　畫山水有體鋪舒為宏圖而無餘消縮為小景而¶
不少看山水亦有體以林泉之心臨之則價高以驕侈¶
之目臨之則價低　山水大物也人之看者湏逺而觀¶
之方見得一障山川之形勢氣象若士女人物小小之¶
筆即掌中几上一展便見一覧便盡此看畫之法也¶
世之篤論謂山水有可行者有可望者有可游者有可¶
<pb:KR3k0043_WYG_084-21a>¶
居者畫凡至此皆入妙品但可行可望不如可居可游¶
之為得何者觀今山川地占數百里可游可居之處十¶
無三四而必取可居可游之品君子之所以渇慕林泉¶
者正謂此佳處故也故畫者當以此意造而鍳者又當¶
以此意窮之此之謂不失其本意　畫亦有相法李成¶
子孫昌盛其山脚地面皆渾厚濶大上秀而下豐合有¶
後之相也非特論相兼理當如此故也　人之學畫無¶
異學書今取鍾王虞栁乆必入其彷彿至於大人逹士¶
<pb:KR3k0043_WYG_084-21b>¶
不局於一家必兼收並覧廣議博考以使我自成一家¶
然後為得今齊魯之士惟摹營丘關陜之士惟摹范寛¶
一己之學猶為蹈襲况齊魯關陜幅&ZX-1117e5;數千里州州縣¶
縣人人作之哉專門之學自古為病正謂出於一律而¶
不肯聽者不可罪不聽之人迨由陳迹人之耳目喜新¶
厭故天下之同情也故予以為大人達士不局於一家¶
者此也　栁子厚善論為文余以為不止於文萬事有¶
訣盡當如是况於畫乎何以言之凡一景之畫不以大¶
<pb:KR3k0043_WYG_084-22a>¶
小多少必湏注精以一之不精則神不專必神與俱成¶
之神不與俱成則精不明必嚴重以肅之不嚴則思不¶
深必恪勤以周之不恪則景不完故積惰氣而强之者¶
其迹軟儒而不决此不注精之病也積昏氣而汨之者¶
其狀黯猥而不爽此神不與俱成之弊也以輕心挑之¶
者其形脱略而不圓此不嚴重之弊也以慢心忽之者¶
其體踈率而不齊此不恪勤之弊也故不决則失分解¶
法不爽則失瀟洒法不圓則失體裁法不齊則失𦂳慢¶
<pb:KR3k0043_WYG_084-22b>¶
法此最作者之大病也然可與明者道¶
　思平昔見先子作一二圖有一時委下不顧動經一¶
　二十日不向再三體之是意不欲意不欲者豈非所¶
　謂惰氣者乎又每乗興得意而作則萬事俱忘及事¶
　汨志撓外物有一則亦委而不顧委而不顧者豈非¶
　所謂昏氣者乎凡落筆之日必明忩靜几焚香左右¶
　精筆妙墨盥手滌硯如見大賔必神閒意定然後為¶
　之豈非所謂不敢以輕心挑之者乎已營之又徹之¶
<pb:KR3k0043_WYG_084-23a>¶
　已増之又潤之一之可矣又再之再之可矣又復之¶
　每一圖必重複終始如戒嚴敵然後畢此豈非所謂¶
　不敢以慢心忽之者乎所謂天下之事不論大小例¶
　湏如此而後有成先子向思每丁寧委曲論及於此¶
　豈教思終身奉之以為進脩之道耶¶
學畫花者以一株花置深坑中臨其上而瞰之則花之¶
四面得矣學畫竹者取一枝竹因月夜照其影於素壁¶
之上則竹之眞形出矣學畫山水者何以異此葢身即¶
<pb:KR3k0043_WYG_084-23b>¶
山川而取之則山水之意度見矣眞山水之川谷逺望¶
之以取其勢近看之以取其質眞山水之雲氣四時不¶
同春融怡夏蓊鬱秋踈薄冬黯淡畫見其大象而不為¶
斬刻之形則雲氣之態度活矣眞山水之烟嵐四時不¶
同春山澹冶而如笑夏山蒼翠而如滴秋山明浄而如¶
粧冬山惨淡而如睡畫見其大意而不為刻畫之迹則¶
烟嵐之景象正矣眞山水之風雨逺望可得而近者玩¶
習不能究錯綜起止之勢眞山水之隂晴逺望可盡而¶
<pb:KR3k0043_WYG_084-24a>¶
近者拘狹不能得明晦隱見之迹山之人物以標道路¶
山之樓觀以標勝槩山之林木映蔽以分逺近山之溪¶
谷斷續以分淺深水之津渡橋梁以足人事水之漁艇¶
釣竿以足人意大山堂堂為衆山之主所以分布以次¶
岡阜林壑為逺近大小之宗主也其象若大君赫然當¶
陽而百辟奔走朝㑹無偃蹇背却之勢也長松亭亭為¶
衆木之表所以分布以次藤蘿草木為振挈依附之師¶
帥也其勢若君子軒然得時而衆小人為之役使無慿¶
<pb:KR3k0043_WYG_084-24b>¶
陵愁挫之態也山近看如此逺數里看又如此逺十數¶
里看又如此每逺每異所謂山形歩步移也山正面如¶
此側面又如此背面又如此每看每異所謂山形面面¶
看也如此是一山而兼數十百山之形狀可得不悉乎¶
山春夏看如此秋冬看又如此所謂四時之景不同也¶
山朝看如此暮看又如此隂晴看又如此所謂朝暮之¶
變態不同也如此是一山而兼數十百山之意態可得¶
不究乎春山烟雲連綿人欣欣夏山嘉木繁隂人坦坦¶
<pb:KR3k0043_WYG_084-25a>¶
秋山明淨摇落人肅肅冬山昏霾翳塞人寂寂看此畫¶
令人生此意如眞在此山中此畫之景外意也見青烟¶
白道而思行見平川落照而思望見幽人山客而思居¶
見岩扄泉石而思遊看此畫令人起此心如將眞即其¶
處此畫之意外妙也¶
東南之山多竒秀天地非為東南私也東南之地極下¶
水潦之所歸以漱濯開露之所出故其地薄其水淺其¶
山多竒峰峭壁而斗出霄漢之外瀑布千丈飛落於雲¶
<pb:KR3k0043_WYG_084-25b>¶
霞之表如華山垂溜非不千丈也如華山者鮮爾縱有¶
渾厚者亦多出地上而非出地中也　西北之山多渾¶
厚天地非為西北偏也西北之地極高水源之所出以¶
岡隴擁腫之所埋故其地厚其水深其山多堆阜盤礴¶
而連延不斷於千里之外介丘有頂而迤邐㧞萃於四¶
逵之野如嵩山少室非不峭㧞也如嵩少類者鮮爾縱¶
有峭㧞者亦多出地中而非地上也　嵩山多好溪華¶
山多好峰衡山多好别岫常山多好列岫泰山特好主¶
<pb:KR3k0043_WYG_084-26a>¶
峰天台武夷廬霍雁蕩岷峨巫峽天壇王屋林慮武當¶
皆天下名山巨鎭天地寳藏所出仙聖窟宅所隱竒崛¶
神秀莫可窮其要妙欲奪其造化則莫神於好莫精於¶
勤莫大於飽游飫看歴歴羅列於胷中而目不見絹素¶
手不知筆墨磊磊落落杳杳漠漠莫非吾畫此懷素夜¶
聞嘉陵江水聲而草聖益佳張顚見公孫大娘舞劍器¶
而筆勢益俊者也今執筆者所飬之不擴充所覧之不¶
淳熟所經之不衆多所取之不精粹而得紙拂壁水墨¶
<pb:KR3k0043_WYG_084-26b>¶
遽下不知何以掇景於烟霞之表發興於溪山之顚哉¶
後生妄語其病可數何謂所飬欲擴大近者畫手有仁¶
者樂山圖作一叟支頥於峰畔智者樂水圖作一叟側¶
耳於岩前此不擴大之病也葢仁者樂山宜如白樂天¶
草堂圖山居之意裕足也智者樂水宜如王摩詰輞川¶
圖水中之樂饒給也仁智所樂豈只一夫之形狀可見¶
之哉何謂所覧欲淳熟近世畫工畫山則峰不過三五¶
峰畫水則波不過三五波此不淳熟之病也葢畫山高¶
<pb:KR3k0043_WYG_084-27a>¶
者下者大者小者盎晬向背顚頂朝揖其體渾然相應¶
則山之美意足矣畫水齊者汨者卷而飛激者引而舒¶
長者其狀宛然自足則水之態富贍也何謂所經之不¶
衆多近世畫手生吴越者寫東南之聳瘦居咸秦者皃¶
關隴之壯浪學范寛者乏營丘之秀媚師王維者缺關¶
仝之風骨凡此之類咎在於所經之不衆多也何謂所¶
取之不精粹千里之山不能盡竒萬里之水豈能盡秀¶
太行枕華夏而面目者林慮泰山占齊魯而勝絶者龍¶
<pb:KR3k0043_WYG_084-27b>¶
岩一槩畫之版圖何異凡此之類咎在於所取之不精¶
粹也故專於坡陀失之粗專於幽閒失之薄專於人物¶
失之俗專於樓觀失之冗專於石則骨露專於土則肉¶
多筆迹不混成謂之踈踈則無眞意墨色不滋潤謂之¶
枯枯則無生意水不潺湲則謂之死水雲不自在則謂¶
之凍雲山無明晦則謂之無日影山無隱見則謂之無¶
烟靄今山日到處明日不到處晦山因日影之常形也¶
明晦不分焉故曰無日影今山烟靄到處隱烟靄不到¶
<pb:KR3k0043_WYG_084-28a>¶
處見山因烟霞之常態也隠見不分焉故曰無烟靄¶
山大物也其形欲聳㧞欲偃蹇欲軒豁欲箕踞欲盤礴¶
欲渾厚欲雄豪欲精神欲嚴重欲顧盼欲朝揖欲上有¶
葢欲下有乗欲前有據欲後有倚欲下瞰而若臨觀欲¶
上游而若指麾此山之大體也　水活物也其形欲深¶
靜欲柔滑欲汪洋欲廻環欲肥膩欲噴薄欲激射欲多¶
泉欲逺流欲瀑布挿天欲濺撲入地欲漁釣怡怡欲草¶
木欣欣欲挾烟雲而秀媚欲照溪谷而光輝此水之活¶
<pb:KR3k0043_WYG_084-28b>¶
體也　山以水為血脉以草木為毛髪以烟雲為神彩¶
故山得水而活得草木而華得烟雲而秀媚水以山為¶
面以亭榭為眉目以漁釣為精神故水得山而媚得亭¶
榭而明快得漁釣而曠落此山水之布置也　山有高¶
有下高者血脉在下其肩股開張基脚壯厚巒岫岡勢¶
培擁相勾連映帶不絶此高山也故如是高山謂之不¶
孤謂之不仆下者血脉在上其顚半落項領相攀根基¶
龎大堆阜臃腫直下深挿莫測其淺深此淺山也故如¶
<pb:KR3k0043_WYG_084-29a>¶
是淺山謂之不薄謂之不泄高山而孤體幹有仆之理¶
淺山而薄神氣有泄之理此山水之體裁也　石者天¶
地之骨也骨貴堅深而不淺露水者天地之血也血貴¶
周流而不凝滯　山無烟雲如春無花草　山無雲則¶
不秀無水則不媚無道路則不活無林木則不生無深¶
逺則淺無平逺則近無高逺則下　山有三逺自山下¶
而仰山顚謂之高逺自山前而窺山後謂之深逺自近¶
山而望逺山謂之平逺高逺之色清明深逺之色重晦¶
<pb:KR3k0043_WYG_084-29b>¶
平逺之色有明有晦高逺之勢突兀深逺之意重叠平¶
逺之意冲融而縹縹緲緲其人物之在三逺也高逺者¶
明瞭深逺者細碎平逺者冲澹明瞭者不短細碎者不¶
長冲澹者不大此三逺也　山有三大山大於木木大¶
於人山不數十百如木之大則山不大木不數十百如¶
人之大則木不大木之所以比夫人者先自其葉而人¶
之所以比夫木者先自其頭木葉若干可以敵人之頭¶
人之頭自若干葉而成之則人之大小木之大小山之¶
<pb:KR3k0043_WYG_084-30a>¶
大小自此而皆中程度此三大也　山欲高盡出之則¶
不高烟霞鎻其腰則高矣水欲逺盡出之則不逺掩映¶
斷其𣲖則逺矣葢山盡出不唯無秀㧞之高兼何異畫¶
碓嘴水盡出不唯無盤折之逺兼何異畫蚯蚓　正面¶
溪山林木盤折委曲鋪設其景而來不厭其詳所以足¶
人目之近尋也傍邉平逺嶠嶺重叠鈎連縹緲而去不¶
厭其逺所以極人目之曠望也逺山無皴逺水無波逺¶
人無目非無也如無耳¶
<pb:KR3k0043_WYG_084-30b>¶
　　　畫意¶
世人止知吾落筆作畫却不知畫非易事莊子説畫史¶
解衣盤礴此眞得畫家之法人湏飬得胷中寛快意思¶
悦適如所謂易直子諒油然之心生則人之咲啼情狀¶
物之尖斜偃側自然布列於心中不覺見之於筆下晉¶
人顧愷之必搆層樓以為畫所此眞古之達士不然則¶
志意已抑鬱沉滯局在一曲如何得寫貌物情攄發人¶
思哉假如工人斵琴得嶧陽孤桐巧手妙意洞然於中¶
<pb:KR3k0043_WYG_084-31a>¶
則樸材在地枝葉未披而雷氏成琴曉然已在於目其¶
意煩體悖拙魯悶嘿之人見銛鑿利刀不知下手之處¶
焉得焦尾五聲揚音於清風流水哉更如前人言詩是¶
無形畫畫是有形詩哲人多談此言吾人所師余因暇¶
日閲晉唐古今詩什其中佳句有道盡人腹中之事有¶
裝出人目前之景然不因靜居燕坐明忩淨几一炷爐¶
香萬慮消沉則佳句好意亦看不出幽情美趣亦想不¶
成即畫之主意亦豈易及乎境界已熟心手已應方始¶
<pb:KR3k0043_WYG_084-31b>¶
縱横中度左右逢原世人將就率意觸情草草便得思¶
因記先子嘗所誦道古人清篇秀句有發於佳思而可¶
畫者并思亦嘗旁搜廣引先子謂為可用者咸録之於¶
下¶
女几山頭春雪消路傍仙杏發柔條心期欲去知何日¶
惆悵回車下野橋(羊士諤望/女几山)獨訪山家歇還涉茅屋斜¶
連隔松葉主人聞語未開門繞籬野菜飛黄蝶(長孫左/輔尋山)¶
(家/)南遊兄弟幾時還知在三湘五嶺間獨立衡門秋水¶
<pb:KR3k0043_WYG_084-32a>¶
濶寒鴉飛去日沉山(竇/鞏)釣罷孤舟繫葦梢酒開新甕鮓¶
開包自從江浙為漁父二十餘年手不抛(無名/氏)舍南舍¶
北皆春水但見羣鷗日日來(老/杜)渡水蹇驢雙耳直避風¶
羸僕一肩高(盧雪/詩)行到水窮處坐看雲起時(王摩/詰)六月¶
杖藜來石路午隂多處聽潺湲(王介/甫)數聲離岸㯭幾㸃¶
别州山(魏/野)逺水兼天淨孤城隱霧深(老/杜)犬眠花影地牛¶
牧雨聲陂(劉後/村)宻竹滴殘雨高峰留夕陽(夏侯/叔簡)天遥來¶
雁小江濶去帆孤(姚/合)雪意未成雲著地秋聲不斷雁連¶
<pb:KR3k0043_WYG_084-32b>¶
天(錢惟/演)春潮帶雨晚來急野渡無人舟自横(韋應/物)相看¶
臨逺水獨自坐孤舟(鄭/谷)¶
　　　畫訣¶
凡經營下筆必合天地何謂天地謂如一尺半幅之上¶
上留天之位下留地之位中間方立意定景見世之初¶
學遽把筆下去率爾立意觸情塗抹滿幅看之塡塞人¶
目已令人意不快那得取賞於瀟洒見情於高大哉¶
山水先理㑹大山名為主峰主峰已定方作以次近者¶
<pb:KR3k0043_WYG_084-33a>¶
逺者小者大者以其一境主之於此故曰主峰如君臣¶
上下也　林石先理㑹一大松名為宗老宗老意定方¶
作以次襍窠小卉女蘿碎石以其一山表之於此故曰¶
宗老如君子小人也　山有戴土山有戴石土山戴石¶
林木瘦聳石山戴土林木肥茂木有在山木有在水在¶
山者土厚之處有千尺之松在水者土薄之處有數尺¶
之蘗水有流水石有盤石水有瀑布石有怪石瀑布練¶
飛於林表恠石虎蹲於路隅　雨有欲雨雪有欲雪雨¶
<pb:KR3k0043_WYG_084-33b>¶
有大雨雪有大雪雨有雨霽雪有雪霽風有急風雲有¶
歸雲風有大風雲有輕雲大風有吹沙走石之勢輕雲¶
有薄羅引素之容　店舍依溪不依水衝依溪以近水¶
不依水衝以為害或有依水衝者水雖衝之必無水害¶
處也村落依陸不依山依陸以便耕不依山以為耕逺¶
或有依山者山之間必有可耕處也　大松大石必畫¶
於大岸大坡之上不可作於淺灘平渚之邉　一種使¶
筆不可反為筆使一種用墨不可反為墨用筆與墨人¶
<pb:KR3k0043_WYG_084-34a>¶
之淺近事二物且不知所以操縱又焉得成絶妙也哉¶
此亦非難近取諸書法正與此類也故説者謂王右軍¶
喜鵞意在取其轉項如人之執筆轉腕以結字此正與¶
論畫用筆同故世之人多謂善書者往往善畫葢由其¶
轉腕用筆之不滯也或曰墨之用何如荅曰用焦墨用¶
宿墨用退墨用埃墨不一而足不一而得(詳見/下文)¶
硯用石用瓦用盆用甕片墨用精墨而已不必用東川¶
與西山筆用尖者圓者麄者細者如針者如刷者運墨¶
<pb:KR3k0043_WYG_084-34b>¶
有時而用淡墨有時而用濃墨有時而用焦墨有時而¶
用宿墨有時而用退墨有時而用厨中埃墨有時而取¶
青黛襍墨水而用之用淡墨六七加而成深即墨色滋¶
潤而不枯燥用濃墨焦墨欲特然取其限界非濃與焦¶
則松稜石角不瞭然故爾瞭然然後用清墨水重叠過¶
之即墨色分明常如霧露中出也淡墨重叠旋旋而取¶
之謂之幹淡以鋭筆横臥惹惹而取之謂之皴擦以水¶
墨再三而淋之謂之渲以水墨滚同而澤之謂之刷以¶
<pb:KR3k0043_WYG_084-35a>¶
筆頭直往而指之謂之捽以筆頭特下而指之謂之擢¶
以筆端而注之謂之㸃㸃施於人物亦施於木葉以筆¶
引而去之謂之畫畫施於樓屋亦施於松針雪色用淡¶
濃墨作濃淡但墨之色不一而染就烟色就縑素本色¶
縈拂以淡水而痕之不可見筆墨迹風色用黄土或埃¶
墨而得之土色用淡墨埃墨而得之石色用青黛和墨¶
而淺深取之瀑布用縑素本色但焦墨作其旁以得之¶
　水色春緑夏碧秋青冬黒天色春晃夏蒼秋浄冬黯¶
<pb:KR3k0043_WYG_084-35b>¶
畫之處所湏冬燠夏凉宏堂䆳宇畫之志思湏百慮不¶
干神盤意豁老杜詩所謂五日畫一水十日畫一石能¶
事不受相促逼王宰始肯留眞跡斯言得之矣¶
　　　畫題¶
世説所載戴安道一事安道就陳留范宣學宣之讀書¶
抄書安道皆學至於安道學畫宣乃以為無用而不喜¶
安道於是取南都賦為宣畫其所賦内前代衣冠宫室¶
人物鳥獸草木山川莫不畢具而一一有所証據有所¶
<pb:KR3k0043_WYG_084-36a>¶
徴考宣躍然從之曰畫之有益如是然後重畫然則自帝¶
王名公巨儒相襲而畫者皆有所為述作也如今成都¶
周公禮殿有西晉益州刺史張牧畫三皇五帝三代至¶
漢以來君臣贒聖人物燦然滿殿令人識萬世禮樂故¶
王右軍恨不克見而今為士大夫之室則世之俗工下¶
吏務眩細巧又豈知古人於畫事别有意㫖哉¶
一種畫春夏秋冬各有始終曉暮之類品意物色便當¶
分解况其間各有趣哉其他不消拘四時而經史諸子¶
<pb:KR3k0043_WYG_084-36b>¶
中故事又各湏臨時所宜者為可謂如春有早春雲景¶
早春雨景殘雪早春雪霽早春雨霽早春烟雨早春寒¶
雲欲雨春早春晩景曉日春山春雲欲雨早春烟靄春¶
雲出谷滿溪春溜春雨春風作斜風細雨春山明麗春¶
雲如白鶴皆春題也　夏有夏山晴霽夏山雨霽夏山¶
風雨夏山早行夏山林舘夏雨山行夏山林木恠石夏¶
山松石平逺夏山雨過濃雲欲雨驟風急雨又曰飄風¶
急雨夏山雨罷雲歸夏雨溪谷濺瀑夏山烟曉夏山烟¶
<pb:KR3k0043_WYG_084-37a>¶
晩夏日山居夏雲多竒峰皆夏題也　秋有初秋雨過¶
平逺秋霽亦曰秋山雨霽秋風雨霽秋雲下隴秋烟出¶
谷秋風欲雨又曰西風欲雨秋風細雨亦曰西風驟雨¶
秋晩烟嵐秋山晚意秋山晩照秋晚平逺逺水澄清踈¶
林秋晩秋景林石秋景松石平逺秋景皆秋題也　冬¶
有寒雲欲雪冬隂宻雪冬隂霰雪翔風飄雪山澗小雪¶
四溪逺雪雪後山家雪中漁舍艤舟沽酒踏雪逺沽雪¶
溪平逺又曰風雪平逺絶澗松雪松軒醉雪水榭吟風¶
<pb:KR3k0043_WYG_084-37b>¶
皆冬題也　曉有春曉秋曉雨曉雪曉烟嵐曉色秋烟¶
曉色春靄曉色皆曉題也　晩有春山晩照雨過晩照¶
雪晩殘照踈林晩照平川返照逺水晩照暮山烟靄僧¶
歸溪寺客到晩扉皆晩題也　松有雙松三松五松六¶
松恠木古木老木垂岸恠木垂崖古木喬松至一望松¶
皆祝夀用青松春松長松¶
　思嘗見先子作連山一望松帶一望不斷之意於一¶
　幅上為之一老人以手撫面前大松作極目引望之¶
<pb:KR3k0043_WYG_084-38a>¶
　意其老人若為夀星所獻之人云¶
石有恠石坡石松石兼雲松者也林石兼之林木秋江¶
恠石恠石之在秋江也江上蓼花兼葭之致可以映帶¶
逺近作一二也　雲有雲横谷口雲出岩間白雲出岫¶
輕雲下嶺　烟有烟横谷口烟出亂山暮靄平林輕烟¶
引素春山烟嵐秋山烟靄　水有四溪濺撲松石濺撲¶
雲嶺飛泉雨中瀑布雪中瀑布烟溪瀑布逺水鳴榔雲¶
溪釣艇　襍有水村漁舍慿髙觀耨平沙落雁溪橋酒¶
<pb:KR3k0043_WYG_084-38b>¶
家橋梁樵子皆襍題也¶
　　　畫格拾遺¶
早春曉烟驕陽初蒸晨光欲動曉山如翠曉烟交碧乍¶
合乍離或聚或散變態不定飄颻繚繞於叢林溪谷之¶
間曽莫知其涯際也　風雨水石猛風驟發大雨斜傾¶
瀑布飛空湍奔射石噴珠濺玉交相濺亂不知其源流¶
之逺近也　古木平林層巒羣立恠木斜欹影浸寒流¶
根蟠石岸輪囷萬狀不可得而名也(右上三圖乃郭熈/所畫温縣宣聖殿)¶
<pb:KR3k0043_WYG_084-39a>¶
(三壁/畫也)烟生亂山生絹六幅皆作平逺亦人之所難一¶
障亂山幾數百里烟嶂聮綿矮林小宇間見格映看之¶
令人意興無窮此圖乃平逺之物也朝陽樹杪縑素¶
横長六尺許作近山逺山山之前後神宇佛廟津渡橋¶
梁縷分脉剖佳思麗景不可殫言惟是於濃嵐積翠之¶
間以朱色而淺深之自大山腰横抹以旁達於向後平¶
逺林麓烟雲縹緲一帶之上朱緑相異色之輕重隱没¶
相得畫出山中一番曉意可謂竒作也¶
<pb:KR3k0043_WYG_084-39b>¶
西山走馬圖先子作衡州時作此以付思其山作秋意¶
於深山中數人驟馬出谷口内一人墜下人馬不大而¶
神氣如生先子指之曰躁進者如此自此而下得一長¶
板橋有皂幘數人乗欵段而來者先子指之曰恬退者¶
如此又於峭壁之隈青林之䕃半出一野艇艇中蓬菴¶
菴中酒榼書帙菴前露頂坦腹一人若仰看白雲俯聽¶
流水㝠搜遐想之象舟側一夫理楫先子指之曰斯則¶
又高矣¶
<pb:KR3k0043_WYG_084-40a>¶
一望松先子以二尺餘小絹作一老人倚松岩前在一¶
大松下自此後作無數松大小相聮轉嶺下澗幾十百¶
松一望不斷平昔未嘗如此布置此物為文潞公夀意¶
取公子孫聮綿公相之義潞公大喜¶
　　　叙自古規鍳　　　　　　　郭若虚(後同/)¶
易稱聖人有以見天下之賾而擬諸其形容象其物宜¶
是故謂之象又曰象也者像此者也嘗考前贒畫論首¶
稱像人不獨神氣骨法衣紋向背為難葢古人必以聖¶
<pb:KR3k0043_WYG_084-40b>¶
贒形象往昔事實含毫命素製為圖畫者要在指鍳贒¶
愚發明治亂故魯殿紀興廢之事麟閣㑹勲業之臣迹¶
曠代之幽潜託無窮之炳煥昔漢孝武帝欲以鉤弋趙¶
婕妤少子為嗣命大臣輔之惟霍光任重大可屬社稷¶
乃使黄門畫者畫周公輔成王朝諸侯以賜光孝成帝¶
遊於後庭欲以班婕妤同輦載婕妤辭曰觀古圖畫聖¶
贒之君皆有名臣在側三代末主乃有嬖倖今欲同輦¶
得無近似之乎上善其言而止太后聞之喜曰古有樊¶
<pb:KR3k0043_WYG_084-41a>¶
姬今有班婕妤又嘗設宴飲之㑹趙李諸侍中皆引滿¶
舉白談笑大嘑時乗輿幄坐張畫屏風畫紂醉踞妲己¶
作長夜之樂上因顧指畫問班伯曰紂為無道至於是¶
乎伯曰書云乃用婦人之言何有踞肆於朝所謂衆惡¶
歸之不如是之甚者也上曰茍不若此此圖何戒伯曰¶
沉湎於酒微子所以告去也式號式謼大雅所以流連¶
也謂書淫亂之戒其原在於酒上喟然歎曰乆不見班¶
生今日復聞讜言後漢光武明德馬皇后美於色厚於¶
<pb:KR3k0043_WYG_084-41b>¶
徳帝用嘉之嘗從觀畫虞舜見娥皇女英帝指之戯后¶
曰恨不得如此為妃又前見陶唐之像妃指堯曰嗟乎¶
羣臣百僚恨不得為君如是帝顧而笑唐德宗詔曰貞¶
元己巳歲秋九月我行西宫瞻閎閣崇構見老臣遺像¶
顒然肅然和敬在色想雲龍之叶應感致業之艱難覩¶
往思今取類非逺文宗大和二年自撰集尚書中君臣¶
事迹命畫工圖於太液亭朝夕觀覧焉漢文翁學堂在¶
益州大城内昔經頹廢後漢蜀郡太守高朕復繕立乃¶
<pb:KR3k0043_WYG_084-42a>¶
圖畫古人聖贒之像及禮器瑞物於壁唐韋機為檀州¶
刺史以邉人僻陋不知文儒之貴修學舘畫孔子七十¶
二弟子漢晉名儒像自為讃敦勸生徒繇兹大化夫如¶
是豈非文未盡經緯而書不能形容然後繼之於畫也¶
所謂與六籍同功四時並運亦宜哉¶
　　　叙圖畫名意¶
古之秘畫珍圖名隨意立典範則有春秋毛詩論語孝¶
經爾雅等圖其次後漢蔡邕有講學圖梁張僧繇有孔¶
<pb:KR3k0043_WYG_084-42b>¶
子問禮圖隋鄭法士有明堂朝㑹圖唐閻立德有封禪¶
圖尹繼昭有雪宫圖觀德則有帝舜娥皇女英圖隋展¶
子虔有禹治水圖晉戴逵有列女仁智圖宋陸探微有¶
勲贒圖忠鯁則隋楊契丹有辛毘引裾圖唐閻立本有¶
陳元達鏁諫圖吴道子有朱雲折檻圖高節則晉顧凱¶
之有祖二䟽圖王廙有木雁圖宋史藝有屈原漁父圖¶
南齊蘧伯珍有巢由洗耳圖壯氣則魏曹髦有卞莊刺¶
虎圖宋宗炳有獅子擊象圖張僧繇有漢武射蛟圖寫¶
<pb:KR3k0043_WYG_084-43a>¶
景則晉明帝有輕舟迅邁圖衛恊有穆天子宴瑶池圖¶
史道碩有金谷園圖顧凱之有雪霽望五老峰圖靡麗¶
則戴逵有南朝貴戚圖宋袁倩有丁貴人彈曲項琵琶¶
圖唐周昉有楊妃架雪衣女亂䨇陸局圖風俗則南齊¶
毛惠逺有剡中溪谷村墟圖陶景貞有永嘉居邑圖隋¶
楊契丹有長安車馬人物圖唐韓滉有堯民擊壤圖此¶
雖不能具載其為可鍳戒當與六籍並傳云¶
　　　論製作楷模¶
<pb:KR3k0043_WYG_084-43b>¶
大率圖畫風力氣韻固在當人其如種種之要不可不¶
察矣畫人物者必分貴賤氣貌朝代衣冠釋門則有善¶
功方便之顔道像必具修眞度世之範帝王當崇上聖¶
天日之表外夷應得慕華欽順之情儒贒即見忠信禮¶
義之風武士固多勇悍英烈之貌隱逸俄識肥遯高世¶
之節貴戚葢尚紛華侈靡之容帝釋湏明威福嚴重之¶
儀鬼神乃作醜䰩(尺者/切)馳趡(於見/切)之狀士女宜富秀色¶
婑(烏果/切)媠(奴坐/切)之態田家自有醇甿朴野之眞畫衣紋¶
<pb:KR3k0043_WYG_084-44a>¶
林石用筆全類於書畫衣紋有重大而調暢者有縝細¶
而勁健者勾綽縱掣理無妄下以狀高側深斜卷摺飄¶
舉之勢畫林木者有樛枝挺幹屈節皺皮紐裂多端分¶
敷萬狀作怒龍驚虺之勢聳凌雲翳日之姿宜湏崖岸¶
豐隆方稱蟠根老壯也畫山石者多作礬頭亦為凌面¶
落筆便見堅重之性皴淡即生窊凸之形每留素以成¶
雲或借地而為雪其破墨之功尤為難也畫畜獸者全¶
要停分向背筋力精神肉分肥圓毛骨隱起仍分諸物¶
<pb:KR3k0043_WYG_084-44b>¶
所禀動止之性(四足唯兎掌底/有毛謂之建毛)畫龍者折出三停(自首/至膊)¶
(膊至腰腰/至尾也)分成九似(角似鹿頭似駞眼似鬼項似蛇腹/似蜃鱗似魚爪似鷹掌似虎耳似)¶
(牛/)窮游泳蜿蜒之妙得回蟠升降之宜仍要騣鬛肘毛¶
筆畫壯快直自肉中生出為佳也(凡畫龍開口者易為/巧合口者難為功畫)¶
(家稱開口猫児合/口龍言其兩難也)畫水者有一擺之波三摺之浪布之¶
字之勢分虎爪之形湯湯若動使觀者浩然有江湖之¶
思為妙也畫屋木者折筭無虧筆畫勻壯深逺透空一¶
去百斜如隋唐五代已前洎國初郭忠恕王士元之流¶
<pb:KR3k0043_WYG_084-45a>¶
畫樓閣多見四角其斗栱逐鋪作為之向背分明不失¶
繩墨今之畫者多用直尺一就界畫分成斗栱筆迹繁¶
雜無壯麗閑雅之意畫花果草木自有四時景候隂陽¶
向背笋條老嫩苞蕚後先逮諸園蔬野草咸有出土體¶
性畫翎毛者必湏知識諸禽形體名件自嘴喙口臉眼¶
縁(去/聲)叢林腦毛披簑毛翅有梢(去/聲)翅有蛤翅翅邦(上/聲)上¶
有大節小節大小窩翎次及六梢又有料(平/聲)風掠草(彌/縫)¶
(翅習/之間)散尾壓磾尾肚毛腿袴尾錐脚有探爪(三/節)食爪(三/節)¶
<pb:KR3k0043_WYG_084-45b>¶
撩爪(四/節)托爪(一/節)宣黄八甲鷙鳥眼上謂之看棚(一名/看簷)背¶
毛之間謂之合溜山鵲鷄類各有歲時蒼嫩皮毛眼爪¶
之異家鵝鴨即有子肚野飛水禽自然輕梢(去/聲)如此之¶
類或鳴集而羽翮𦂳戢或寒棲而毛葉鬆泡(去/聲)已上具¶
有名體處所必湏融㑹闕一不可設或未識漢殿吴殿¶
梁柱斗栱义手替木熟柱駞峰方莖額道抱間昻頭羅¶
花羅幔暗制綽幕猢猻頭琥珀枋龜頭虎座飛簷撲水¶
&ZX-111c6e;風化廢垂魚惹草當鈎曲脊之類慿何以畫屋木也¶
<pb:KR3k0043_WYG_084-46a>¶
畫者尚罕能精究況觀者乎¶
　　　論衣冠異制¶
自古衣冠之制荐有變更指事繪形必分時代衮冕法¶
服三禮備存物狀寔繁難可得而載也漢魏已前始戴¶
幅巾晉宋之世方用羃籬後周以三尺皂絹向後幞髪¶
名折上巾通謂之幞頭武帝時裁成四脚隋朝惟貴臣¶
服黄綾紋袍烏紗帽九環帶六合靴(起於/後魏)次用桐木黒¶
漆為巾子裹於幞頭之内前繫二脚後垂二脚貴賤服¶
<pb:KR3k0043_WYG_084-46b>¶
之而烏帽漸廢唐太宗嘗服翼善冠貴臣服進德冠至¶
則天朝以絲葛為幞頭巾子以賜百官開元間始易以¶
羅又别賜供奉官及内臣圓頭宫様巾子至唐末方用¶
漆紗裹之乃今幞頭也三代之際皆衣襕衫秦始皇時¶
以紫緋緑袍為三等品服庶人以白國語曰袍者朝也¶
古公卿上服也至周武帝時下加襴唐高宗朝給五品¶
已上隨身魚又𠡠品官紫服金玉帶深淺緋服並金帶¶
深淺緑服並銀帶深淺青服並鍮石帶庶人服黄銅鐡¶
<pb:KR3k0043_WYG_084-47a>¶
帶一品已下文官帶手巾筭袋刀子礪石武官亦聽睿¶
宗朝制武官五品已上帶七事跕蹀(佩刀刀子磨石契/苾眞噦厥針筒火)¶
(石袋/也)開元初復罷之晉處士馮翼衣巾大䄂周縁以皂¶
下加襕前繫二長帶隋唐朝野服之謂之馮翼之衣今¶
呼為直掇(禮記儒行篇魯哀公問於孔子曰夫子之服/其儒服與孔子對曰丘少居魯衣逢掖之衣)¶
(長居宋冠章甫之冠注云逢大也逢/掖大袂襌衣也逢掖與馮翼音相近)又梁志有袴褶以¶
從戎事三代已前人皆跣足三代已後始服木屐伊尹¶
以草為之名曰履秦世叅用絲革靴本胡服趙靈王好¶
<pb:KR3k0043_WYG_084-47b>¶
之制有司衣袍者宜穿皂靴唐代宗朝令宫人侍左右¶
者穿紅錦靿靴凡在經營所宜詳辨至如閻立本圖昭¶
君妃(音/配)虜戴帷帽以據鞍王知愼畫梁武南郊有衣冠¶
而跨馬殊不知帷帽創從隋代軒車廢自唐朝雖弗害¶
為名蹤亦丹青之病爾(帷帽如今之席/帽周回垂網也)¶
　　　論氣韻非師¶
謝赫云畫有六法一曰氣韻生動二曰骨法用筆三曰¶
應物像形四曰隨類傳彩五曰經營位置六曰傳模移¶
<pb:KR3k0043_WYG_084-48a>¶
寫六法精論萬古不移然而骨法用筆以下五法可學¶
而能如其氣韻必在生知固不可以巧宻得復不可以¶
歲月到黙契神㑹不知然而然地嘗試論之竊觀自古¶
竒迹多是軒冕才贒岩穴上士依仁游藝探賾鈎深高¶
雅之情一寄於畫人品既已高矣氣韻不得不高氣韻¶
既已高矣生動不得不至所謂神之又神而能精焉凡¶
畫必周氣韻方號世珍不爾雖竭巧思止同衆工之事¶
雖曰畫而非畫故楊氏不能授其師輪扁不能傳其子¶
<pb:KR3k0043_WYG_084-48b>¶
繫乎得自天機出於靈府也且如世之相押字之術謂¶
之心印本自心源想成形迹迹與心合是之謂印爰及¶
萬法縁慮施為隨心所合皆得名印矧乎書畫發之於¶
情思契之於綃楮則非印而何押字且存諸貴賤禍福¶
書畫豈逃乎氣韻高卑夫畫猶書也揚子曰言心聲也¶
書心畫也聲畫形君子小人見矣¶
　　　論用筆得失¶
凡畫氣韻本乎游心神彩生於用筆用筆之難斷可識¶
<pb:KR3k0043_WYG_084-49a>¶
矣故愛賓稱惟王獻之能為一筆書陸探微能為一筆¶
畫無適一篇之文一物之像而能一筆可就也乃是自¶
始及終筆有朝揖連綿相屬氣脉不斷所以意存筆先¶
筆周意内畫盡意在像應神全夫内自足然後神閒意¶
定神閒意定則思不竭而筆不困也昔宋元君將畫圖¶
衆史皆至受揖而立䑛筆和墨在外者半有一史後至¶
者儃儃然不趨受揖不立因之舍公使人視之則解衣¶
盤礴臝君曰可矣是眞畫者也又畫有三病皆繫用筆¶
<pb:KR3k0043_WYG_084-49b>¶
所謂三者一曰版二曰刻三曰結版者腕弱筆癡全虧¶
取與物狀平褊不能圓混也刻者運筆中疑心手相戾¶
勾畫之際妄生圭角也結者欲行不行當散不散似物¶
凝礙不能流暢也未窮三病徒舉一隅畫者鮮克留心¶
觀者當煩拭眥(大底氣韻高筆畫壯則愈玩愈妍其或/格凡亳懦初觀縦似可採久之還復意)¶
(怠/矣)¶
　　　論婦人形相¶
歴觀古名士畫金童玉女及神仙星官中有婦人形相¶
<pb:KR3k0043_WYG_084-50a>¶
者貌雖端嚴神必清古自有威重儼然之色使人見則¶
肅恭有歸仰心今之畫者但貴其姱麗之容是取悅於¶
衆目不達畫之理趣也觀者察之¶
　　　論三家山水¶
畫山水惟營丘李成長安關仝華原范寛智妙入神才¶
高出類三家鼎跱百代標程前古雖有傳世可見者如¶
王維李思訓荆浩之倫豈能方駕近代雖有專意力學¶
者如翟院深劉永紀眞之軰難繼後塵(翟學李劉學/関紀學范)夫¶
<pb:KR3k0043_WYG_084-50b>¶
氣象蕭踈烟林清曠毫鋒頴脫墨法精微者營丘之製¶
也石體堅凝雜木豐茂臺閣古雅人物幽閒者關氏之¶
風也峰巒渾厚勢狀雄强搶(上/聲)筆俱勻人屋皆質者范¶
氏之作也(烟林平逺之妙始自營丘畫松葉謂之攅針/筆不染淡自有榮茂之色關畫木葉間用墨)¶
(揾時出枯梢筆蹤勁利學者難到范畫林木或側形如/偃葢别是一種風規但未見畫松栢耳畫屋既質以墨)¶
(籠染後軰/目為鐡屋)復有王士元王端燕貴許道寧高克明郭熈¶
李宗成丘訥之流或有一體或具體而微或預造堂室¶
或各開戸牖皆可稱尚然藏畫者方之三家繇諸子之¶
<pb:KR3k0043_WYG_084-51a>¶
於正經矣¶
　　　論黄徐體異¶
諺云黄筌富貴徐熈野逸不惟各言其志葢亦耳目所¶
習得之於手而應於心也何以明其然黄筌與其子居¶
宷始並事蜀為待詔筌後累遷如京副使既歸朝筌領¶
眞命為宫賛(或曰筌到關未乆物故今之遺迹多見在/蜀中日作故往往有廣政年號宫賛之命)¶
(亦恐傳/之誤)居宷復以待詔録之皆給事禁中多寫禁籞所¶
有珍禽瑞鳥竒花恠石今傳世桃花鷹鶻純白雉兎金¶
<pb:KR3k0043_WYG_084-51b>¶
盆鵓鴿孔雀龜鶴之類是也又翎毛骨氣尚豐滿而天¶
水分色徐熈江南處士志節高邁放達不覊多狀江湖¶
所有汀花野竹水鳥淵魚今傳世鳬雁鷺鷥蒲草蝦魚¶
叢艶折枝園蔬藥苖之類是也又翎毛形骨貴輕秀而¶
天水通色(言多狀者縁人之稱聊分兩家作用亦在臨/時命意大抵江南之藝骨氣多不及蜀人而)¶
(瀟洒過/之也)二者春蘭秋菊各擅重名下筆成珍揮毫可範¶
復有居宷兄居寳徐熈之孫曰崇嗣曰崇矩蜀有刁處¶
士(名光/𦙍)劉賛滕昌祐夏侯延祐李懷衮江南有唐希雅¶
<pb:KR3k0043_WYG_084-52a>¶
希雅之孫曰中祚曰宿及解處中軰都下有李符李吉¶
之儔及後來名手間出跂望徐生與二黄繇山水之有¶
正經(黄筌之師刁處士/繇關同之師荆浩)¶
　　　論畫龍體要¶
畫龍惟五代四明僧傳古大師其名最著觀其體則筆¶
墨遒爽善為蜿蜒之狀(皇建院法堂屏/風是其眞迹)至任從一待詔¶
之作稍加恠怒(建隆觀翊教院玉/皇殿後是其眞迹)今崔白所圖又得其¶
要(建隆觀翊教院玉皇殿中羅㬋邉有一/龍頭北都大安寺羅漢壁有龍一條)恨不見弗興¶
<pb:KR3k0043_WYG_084-52b>¶
秘閣之頭軌範同否又不知葉公當日所遇厥狀何如¶
自昔豢龍氏殁龍不復擾所謂上飛於天晦隔層雲下¶
歸於泉深入無底人不可得而見也今之圖寫固難惟¶
以形似但觀其揮毫落墨筋力精神理契吴畫鬼神(前/論)¶
(三停九似亦以人多不識/眞龍先匠所遺傳授之法)¶
　　　論古今優劣¶
或問近代至藝與古人何如答曰近代方古多不及而¶
過亦有之若論佛道人物士女牛馬則近不及古若論¶
<pb:KR3k0043_WYG_084-53a>¶
山水林石花竹禽魚則古不及近何以明之且顧陸張¶
吴中及二閻皆純重雅正性出天然(晉顧愷之宋陸探/㣲梁張僧繇唐閻)¶
(立本閻立徳/暨吴道子也)吴生之作為萬世法號曰畫聖不亦宜哉¶
(已上皆極/佛道人物)張周韓戴氣韻骨法皆出意表(唐張萱周昉/皆工士女韓)¶
(幹畫馬戴嵩工牛或問曰何以但舉韓幹而不言曹覇/止引戴嵩而弗稱韓晃荅曰韓師曹將軍戴法韓晉公)¶
(但舉其弟可知其師也至如韋鍳暨猶子鶠/皆善畫馬但取其尤著者明之難即遍舉也)後之學者¶
終莫能到故曰近不及古至如李與關范之迹徐暨二¶
黄之蹤前不藉師資後無復繼踵借使二李三王之軰¶
<pb:KR3k0043_WYG_084-53b>¶
復起邉鸞陳庶之倫再生亦將何以措手於其間哉故¶
曰古不及近(二李則李思訓將軍并其子李昭道中舍/三王則王維右丞暨王熊王宰悉工山水)¶
(邉鸞陳庶工花/鳥並唐人也)是以推今考古事絶理窮觀者必辨金¶
鍮無焚玉石¶
　　　大悲觀音像　　　　　　　李　廌¶
唐大中年范瓊所畫像軀不盈尺而三十六臂皆端重¶
安穏如汝州香山大悲化身自作塑像襄陽東津大悲¶
化身自作畫像意韻相若葢臂手雖多左右對偶其意¶
<pb:KR3k0043_WYG_084-54a>¶
相應混然天成不見其有餘所執諸物各盡其妙筆跡¶
如縷而精勁温潤妙窮毫釐其盧楞伽曹仲宣之徒歟¶
　　　大佛像¶
蜀張南本所作也世之畫史但能寫物之定形故水火¶
之狀難盡其變始張南本與孫位並學畫水皆得其法¶
南本以為同能不如獨勝遂專意畫火獨得其妙今此¶
辟支佛結跏趺坐火周其身筆氣焱鋭得火之性觀者¶
以煙飛電掣烈烈有焚林燎原之勢佛以定慧力坐其¶
<pb:KR3k0043_WYG_084-54b>¶
間安然不動則豈毫末小利害足以動其心乎予為之¶
偈曰大士坐禪心若水月火周其身熾焰炎烈靜觀無¶
始火本不熱與火相忘何生何滅吾觀若人孰懼燒刼¶
　　　正坐佛¶
唐趙公祐所作予逺祖相國衛公為浙西觀察使幕中¶
僚也世俗畫佛菩薩者或作西域相則拳髪虬髯穹鼻¶
黝目一如胡人或作莊嚴相妍柔姣好竒衣寳服一如¶
婦人皆失之矣公祐所作三十二相八十種好皆具而¶
<pb:KR3k0043_WYG_084-55a>¶
慈悲威重有巍巍天人師之容筆迹勁細用色精宻縑¶
素暗腐而丹青不渝眞可寳也¶
　　　普陁觀音像¶
蜀勾龍爽所作具天人種種殊相寳珠纓絡銖衣紺髻¶
使人瞻之敬心自起筆氣清潤意通幻妙所居普陀伽¶
山在海岸孤絶處煙巒&ZX-111e00;宻佳氣藹然予嘗與德鱗雨¶
後望襄陽鳯林諸山氣象畧相似頗恨是中無此大士¶
也¶
<pb:KR3k0043_WYG_084-55b>¶
　　　被髪觀音變相¶
在水中石上襲衣寳絡被髪按劒而坐非近世所能為¶
必五代或晩唐名軰所作筆細而有力似吴道元獨設¶
色太重衣上花文不類吴筆或云朱繇疑或是也觀世¶
音聞聲以示現今此形相世所罕作吾弗知其為何等¶
身得度故現此身而為説法也¶
　　　長帶觀音¶
龍眠居士李伯時所作名公麟登進士第以文學有名¶
<pb:KR3k0043_WYG_084-56a>¶
於時學佛悟道深得微㫖立朝籍籍有聲博求鐘鼎古¶
器珪璧寳玩森然滿家雅好畫心通意微眞造𤣥妙葢¶
其天才軼舉皆過人也士大夫以謂鞍馬愈於韓幹佛¶
像可近吴道元山水似李思訓人物似韓滉非過論也¶
今觀此像固非世俗可以彷彿而紳帶特長一身有半¶
葢出竒炫異使世俗驚惑而不識其勝絶處也比見伯¶
時為延安吕觀文吉甫作石上卧觀音像前此未聞有¶
此様亦出竒也唐閻立本楊炎能畫不害其為貴人王¶
<pb:KR3k0043_WYG_084-56b>¶
維鄭虔能畫不害其為贒士國朝燕龍圖穆之宋郎中¶
復古與伯時皆能畫何愧於古耶¶
　　　樓居仙圖¶
郭忠恕恕先所作中書令趙韓王普思黙堂印相國王¶
冀公欽若太原欽若圖書作石似李思訓作樹似王摩¶
詰至於屋木樓閣恕先自為一家最為獨妙棟樑楹桷¶
望之中虚若可躡足䦨楯牖戸則若可以捫歴而開闔¶
之也以毫計寸以分計尺以尺計丈増而倍之以作大¶
<pb:KR3k0043_WYG_084-57a>¶
宇皆中規度曽無小差非至詳至悉委曲於法度之内¶
者不能也然恕先仕於朝跅㢮不覊放浪玩世卒以傲¶
恣流竄海島中道仆地蜕形仙去其圖寫樓居乃如此¶
精宻非徒精宻也蕭散簡逺無塵埃氣東坡先生嘗為¶
之贊長松参天蒼壁挿水縹緲飛觀慿欄誰子空&ZX-111e00;寂¶
歴煙雨滅没恕先在焉呼之或出非神仙中人孰能知¶
神仙之樂而審於畫也予嘗見恕先清泰元年所作盤¶
車圖粉本水磨大圖今并此圖最能知其妙處孔子所¶
<pb:KR3k0043_WYG_084-57b>¶
謂從心所欲不踰矩莊子所謂猖狂妄行而蹈乎大方¶
者乎其為人無法度如彼其為畫有法度如此則知天¶
下妙理從容自能中度使恕先規度量而為之則亦疲¶
矣恕先亦為是乎¶
　　　仙游圖¶
唐關仝所作故相國丁公印章在焉仝畫山水入妙然¶
於人物非工每有得意者必使胡翼主人物此圖神仙¶
翼所作也大石叢立矻然萬仞色若精鐡上無塵埃下¶
<pb:KR3k0043_WYG_084-58a>¶
無糞壤四靣斬絶不通人迹而深巖委澗有樓觀洞府¶
鸞鶴花竹之勝杖履而遨遊者皆羽毛飄飄若仰風而¶
上征者非仙靈所居而何石之並者左右視之各見其¶
圓鋭長短逺近之勢石之坐卧者上下視之各見其方¶
圜廣狹薄厚之形筆墨略到便能移人心目使人必求¶
其意趣此又足以見其能也¶
　　　雪鍾馗¶
破巾短褐束縛一鬼荷於擔端行雪林中想見武舉不¶
<pb:KR3k0043_WYG_084-58b>¶
第胷中未平又怒鬼物擾人擒捕擊搏戯用餘勇也皆¶
孫知微所作知微華陽眞人有尊行寓意於畫隠者也¶
筆墨神妙超然度越衆人乖崖公詠鎮蜀雅聞其名欲¶
一見之終不可致張公去在僧舍飲亟損車騎却鳴騶¶
往詣之即投閣遁去乖崖公還朝出劒關逢一村童持¶
知微書負一篋迎道左書曰公所喜者畫也今以二圖¶
為獻問知微所在即曰適一山人以書授我信去已逺¶
矣張公益歎其高余外曽祖正惠馬公知節守成都知¶
<pb:KR3k0043_WYG_084-59a>¶
微日居府中相從甚善得畫最多馬公解所服金帶贈¶
之即繫於苧袍上人見其標韻蕭散白衣金帶皆以為¶
孫思邈李太白也馬公在前朝貴人中最名識畫一時¶
公卿家畫往往聽其審定葢久與知微語得辯之要故¶
也¶
　　　玉皇朝㑹圖¶
蜀石恪所作天仙靈官金童玉女三官太乙七元四聖¶
經緯星宿風雨雷電諸神岳瀆君長地上地下主者皆¶
<pb:KR3k0043_WYG_084-59b>¶
集於帝所玉皇大天帝南面端扆而坐衆眞仰首承望¶
清光見之者神爽超然如在乎通明殿中也恪性不覊¶
滑稽玩世故畫筆豪放出入繩檢之外而不失其竒所¶
以作形相或醜恠竒倔以示變水府官吏或繋魚蟹於¶
腰目以侮觀者頃見恪所作翁媪嘗醋圖褰鼻撮口以¶
明其酸又嘗見恪所作鬼百戯圖鍾馗夫婦對案置酒¶
供張果肴乃執事左右皆述其情態前有大小鬼數十¶
合樂呈伎倆曲盡其妙此圖玉皇像不敢深戱然猶不¶
<pb:KR3k0043_WYG_084-60a>¶
免懸蠏欲調後人之一笑也¶
　　　紫微朝㑹圖¶
朱梁時將軍張圖所作帝被衮執圭五星七曜七元四¶
聖左右執侍十二宫神二十八舍星各居其次乗雲來¶
下其容色皆端敬其服章皆嚴謹道家謂玉皇大帝為¶
衆仙天子紫微大天帝為衆星天子觀此圖者知君臣¶
之義雖九天之上亦未嘗廢也圖作衣文不師吴衣當¶
風曹衣出水之例用濃墨麤筆如草書顫掣飛動勢極¶
<pb:KR3k0043_WYG_084-60b>¶
豪放至於作面與手及諸服飾儀物則用細筆輕色詳¶
緩端愼無一欹仄亦一家之妙用¶
　　　熒惑像¶
朱髪森然上衝冠荷長㦸貌甚忿怒口鼻出息煙熖皆¶
飛然氣息超然有天人之意¶
　　　畨客入朝圖¶
梁元帝為荆州刺史日所畫粉本魯國而上三十有五¶
國皆寫其使者欲見胡越一家要荒種落共來王之職¶
<pb:KR3k0043_WYG_084-61a>¶
其狀貌各不同然皆野恠寖陋無華人氣韻如丁簡公¶
家凌煙功臣孔子七十門人小様亦唐朝粉本形性態¶
度人人殊品畫家葢以此為能事也此圖題字殊妙高¶
昌等國皆注云貞觀某年所滅又落筆氣韻閻立本所¶
作軄貢圖亦相若得非立本摹元帝舊本乎或以謂梁¶
元帝所作傳至貞觀後人因事記於題下亦未可知然¶
畫筆神妙不必較其名氏或梁元帝或閻立本皆數百¶
年前第一品畫也紙縫有禇長文審定印章長文鍳畫¶
<pb:KR3k0043_WYG_084-61b>¶
有名於古定然知此不凡也¶
　　　春龍起蟄圖¶
蜀文成殿下道院軍將孫位所作山臨大江有二龍自¶
山下出龍蜿蜒驤首雲間水隨雲氣布上雨自爪鬛中¶
出魚蝦隨之或半空而隕一龍尾尚在穴前踞大石而¶
蹲舉首望雲中意欲俱往怒爪如腥草木盡靡波濤震¶
駭澗谷瀰漫山下橋路皆没山中居民老小聚觀抶戸¶
闞牖人人驚畏若屋顚墜筆勢超軼氣象雄放非其胷¶
<pb:KR3k0043_WYG_084-62a>¶
中磊落不凡能窺神物變化窮究百物情狀未易能也¶
位後名異葢遇異人得度世法信乎非俗士也¶
　　　歸龍入海圖¶
毘陵戚化元所作筆力崢嶸善作風浪起伏之勢令人¶
心目眩漾一龍蜿蜒翔於水上然先後之浪皆勻未有¶
翻湧濆薄之形雲氣雖從然不自水出予見而知之曰¶
此非游龍出海圖乃歸龍入海圖也因以名之¶
　　　乳虎圖¶
<pb:KR3k0043_WYG_084-62b>¶
宣城包鼎所作絹素雖破而毛色精潤如新包氏以虎¶
世其家而鼎之所畫居最虎天下之至猛於牽制父子¶
牝牡之情則雖威而不怒荒榛赤草鳥噪其上兩虎引¶
子而行意甚安佚其雄前行觀其意中亦有禦衛之意¶
小虎爪牙未備已有食牛之氣但吞噬之獸夫婦父子¶
相從而羣行人或遇之誠可懼也¶
　　　渡水牛出林虎¶
皆朱梁時道士厲歸眞所作缺岸平波逺山坡&ZX-1117e8;青林¶
<pb:KR3k0043_WYG_084-63a>¶
淺草牛與牧人情味俱適筆簡意盡氣韻蕭爽與戴嵩¶
韓滉所畫未知其孰贒也歸眞畫虎毛色明潤其視眈¶
眈有威加百獸之意嘗作棚於山中大木上下觀虎欲¶
見眞態又或自衣虎皮跳躑於庭以思倣其勢今觀此¶
圖非心識意解未易得其自然也¶
　　　寒龜曝背圖¶
蜀黄監所作即黄筌也筆墨老硬無少柔媚監平時所¶
作雀竹魚鱉龍亦皆淡色鮮華以示其巧此獨為水墨¶
<pb:KR3k0043_WYG_084-63b>¶
枯林之下一龜盤跚曵尾而行若春雷已動餘寒未去¶
負朝陽以曝其背有舒緩彎跧之態其趣甚樂頃在丞¶
相尤公家見監一龜筆與此無異但其色光澤水旁之¶
草方茂葢方自水中出又非寒時其狀不得不殊故觀¶
者當審其畫時用意處也¶
　　　棘鷂柘條銅嘴圖¶
皆南唐鍾隠所作隠天台人以其隠於鍾山遂為姓名¶
葢處士也畫筆高澹簡逺工於用墨筆跡混成外無稜¶
<pb:KR3k0043_WYG_084-64a>¶
刺木身鳥羽皆用淡色意就而成世俗畫鵰狸鷹兎鷂¶
雉鸇雀之類皆作禽奮搏擊之狀欲示其猛隠所作鷂¶
子坐枯枝上貌甚閒暇注目草中之鵪其意欲取蹲縮¶
作得兵家所謂鷙鳥之擊必匿其形使人想其霜拳老¶
足必無虚下也世俗銅嘴多作環子艶婦琱籠采縷以¶
為之餙雖或工巧而凡猥可憎隠所作銅嘴坐柘條上¶
有得隂亡心之意傍有大樹蒼皮蘚駁下有藂竹茂宻¶
春風野色駘蕩在目然老樹欹卧不見條枚竹枝雖多¶
<pb:KR3k0043_WYG_084-64b>¶
景若未盡當是金陵覇府中大屏之一扇或大圖之一¶
幅筆墨相若而景物與此連屬疑為此畫之旁軸惜乎¶
不能觀其全也¶
　　　鶴竹圖¶
南唐朝覇府之庫物舊有集贒院印章梅翰林詢塗去¶
故印復用梅昌言印以葢之徐熈所作也藂生竹篠根¶
幹節葉皆用濃墨麤筆其間櫛比略以青緑㸃拂而其¶
梢蕭然有拂雲之氣兩雉馴啄其下羽翼鮮華喙欲鳴¶
<pb:KR3k0043_WYG_084-65a>¶
距欲動地近時畫師作翎毛務以䟽渲細宻為工一羽¶
雖似而舉體或不得其大全雖羽毛不復䟽渲分布衆¶
采映帶而成生意眞態無不具非造妙自然莫能至此¶
　　　菡萏圖¶
趙昌作昌善畫花設色明潤筆跡柔美國朝以來有名¶
於蜀士大夫舊云徐熈畫花傳花神趙昌畫花寫花形¶
然比之徐熈則差劣其後鐔宏王友之軰皆弗逮也蓮¶
荷花生泥汙之中出於水而不著水昌此花標韻清逺¶
<pb:KR3k0043_WYG_084-65b>¶
能識此意耳¶
　¶
　¶
　¶
　¶
　¶
　¶
　稗編卷八十四¶
