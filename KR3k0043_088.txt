# -*- mode: mandoku-view; -*-
#+TITLE: 稗編
#+DATE: 2015-08-24 23:32:04.742996
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷八十八
<pb:KR3k0043_WYG_088-1a>¶
欽定四庫全書¶
　稗編卷八十八　　　　　明　唐順之　撰¶
　　君¶
　　　論君道之大　　　　　　　程　顥¶
臣伏謂君道之大在乎稽古正學明善惡之歸辯忠邪¶
之分曉然趨道之正然必君志先定則天下之治成矣¶
所謂定志者一心誠意擇善固執之也夫義理不先盡¶
則多聽而易惑志意不先定則守善而或移惟以聖人¶
<pb:KR3k0043_WYG_088-1b>¶
之訓為必當從先王之治為必可法不為後世駁雜之¶
致所牽制不為流俗因循之論所遷惑自知極於明信¶
道極於篤任賢勿貳去邪勿疑必期致世如三代之隆¶
而後已也然天下之事患常生於忽微而志亦戒乎漸¶
習故古之人雖出入閒燕必有誦訓箴諫之臣左右前¶
後無非正人所以成其徳業伏願陛下禮命老成賢儒¶
不必勞以職事俾日親便座講道義以養聖徳又擇天¶
下賢俊使得陪侍法從朝夕開陳善道講磨治體以廣¶
<pb:KR3k0043_WYG_088-2a>¶
聞聽如是則聖智益明王猷允塞矣今四海靡靡日入¶
偷薄末俗嘵嘵無復㢘耻葢亦朝廷尊徳樂道之風未¶
孚篤信忠厚之教尚鬱也惟陛下稽聖人之訓法先王¶
之治一心誠意體乾剛健而力行之天下幸甚¶
　　　論君道反求諸已　　　　　賈　誼¶
紂作梏數千睨諸侯之不諂已者杖而梏之文王桎梏¶
于羑里七年而後得免及武王克殷既定令殷之民投¶
撒桎梏而流之于河民輸梏者以手撒之弗敢墜也跪¶
<pb:KR3k0043_WYG_088-2b>¶
之入水弗敢投也曰昔者文王常擁此故愛思文王¶
猶敬其梏况守其法教乎詩曰濟濟多士文王以寧言¶
輔翼賢正則身必已安也又曰弗識弗知順帝之則言¶
士民恱其徳義則效而象之也文王志之所在意之所¶
欲百姓不愛其死不憚其勞從之如集詩曰經始靈臺¶
庶民攻之不日成之經始勿亟庶民子來文有志為臺¶
令近規之民聞之者麏裹而至問業而作之日日以衆¶
故弗趨而疾弗期而成命其臺曰靈臺命其囿曰靈囿¶
<pb:KR3k0043_WYG_088-3a>¶
謂其沼曰靈沼愛敬之至也詩曰王在靈囿麀鹿攸伏¶
麀鹿濯濯白鳥鶴鶴王在靈沼於牣魚躍文王之澤下¶
被禽獸洽于魚鼈咸若攸樂而况士民乎詩曰愷悌君¶
子民之父母言聖王之徳也易曰鳴鶴在隂其子和之¶
言士民之報也書曰大道亶亶其身去不逺人皆有舜¶
獨以之去射而不中者不求之鵠而反修之於已君國¶
子民者反求之已而君道備矣¶
　　　論人主之剛明　　　　　　李　綱¶
<pb:KR3k0043_WYG_088-3b>¶
人君不患乎太剛而常患乎柔而不斷太剛者不能無¶
過舉然不失為賢君柔而不斷則遂有昏亂之漸葢剛¶
者多明柔者常暗明暗者賢君庸主之所以分也漢宣¶
帝勵精為治信賞必罰總核名實不能無過舉然卒為¶
賢君者剛故也至元帝則優柔不斷孝宣之業衰焉唐¶
宣宗精於聽斷以察為明無復仁恩之意不能無過舉¶
然卒為賢君者剛故也若文宗則仁柔少斷以致甘露¶
之禍觀元帝寛𢎞盡下出於恭儉號令温雅有古風製¶
<pb:KR3k0043_WYG_088-4a>¶
然有一蕭望之卒信讒使自殺至委用𢎞恭石顯則膠¶
固而不移此孝宣之業所以衰而漢之紀綱遂至不振¶
豈非以其柔而暗故歟觀文宗恭儉儒雅出於天性慨¶
然慕太宗之治太和政事號為清明然任一宋申錫卒¶
為閹官所誣而斥之至委用李訓鄭注則一意而不疑¶
此甘露之事所以禍及忠良不勝其寃而帝亦飲恨而¶
没豈非以其柔而暗故歟夫人君取象於天則以剛為¶
徳也取象於日則以明為徳也體剛明之徳而剛不至¶
<pb:KR3k0043_WYG_088-4b>¶
於暴明不至於察雖古聖帝明王何以加此至於剛明¶
而不能無過舉猶為中材之君若夫剛撓而為柔明易¶
而為暗則失其所以為君之徳矣雖欲建功立事追蹤¶
古人惡可得哉¶
　　　為君難論上　　　　　　　歐陽修(後同/)¶
語曰為君難者孰難哉葢莫難於用人夫用人之術任¶
之必専信之必篤然後能盡其材而可共成事及其失¶
也任之欲専則不復謀於人而拒絶羣議是欲盡一人¶
<pb:KR3k0043_WYG_088-5a>¶
之用而先失衆人之心也信之欲篤則一切不疑而果¶
於必行是不審事之可否不計功之成敗也夫違衆舉¶
事又不審計而輕發其百舉百失而及於禍敗此理之¶
宜然也然亦有幸而成功者人情成是而敗非則又從¶
而贊之以其違衆為獨見之明以其拒諫為不惑羣論¶
以其偏信而輕發為決於能斷使後世人君慕此三者¶
以自期至其信用一失而及於禍敗則雖悔而不可及¶
此甚可歎也前世為人君者力拒羣議専信一人而不¶
<pb:KR3k0043_WYG_088-5b>¶
能早悟以及於禍敗者多矣不可以徧舉請試舉其一¶
二昔秦苻堅地大兵强有衆九十六萬號稱百萬蔑視¶
東晉指為一隅謂可直以氣吞之耳然而舉國之人皆¶
言晉不可伐更進互說者不可勝數其所陳天時人事¶
堅随以强辯折之忠言讜論皆沮屈而去如王猛苻融¶
老成之言也不聽太子宏少子詵至親之言也不聽沙¶
門道安堅平生所信重者也數為之言不聽惟聽信一¶
將軍慕容垂者垂之言曰陛下内斷神謀足矣不煩廣¶
<pb:KR3k0043_WYG_088-6a>¶
訪朝臣以亂聖慮堅大喜曰與吾共定天下者惟卿爾¶
於是決意不疑遂大舉南伐兵至夀春晉以數千人擊¶
之大敗而歸北至洛陽九十六萬兵亡其八十六萬堅¶
自此兵威沮䘮不復能振遂至於亂亡近五代時後唐¶
清泰帝患晉祖之鎮太原也地近契丹恃兵䟦扈議欲¶
徙之於鄆州舉朝之士皆諫以為未可帝意必欲徙之¶
夜召常所與謀樞宻直學士薛文遇問之以決可否文¶
遇對曰臣聞作舎道邉三年不成此事斷在陛下何必¶
<pb:KR3k0043_WYG_088-6b>¶
更問羣臣帝大喜曰術者言我今年當得一賢佐助我¶
中興卿其是乎即時命學士草制徙晉祖於鄆州明旦¶
宣麻在廷之臣皆失色後六日而晉祖反書至清泰帝¶
憂懼不知所為謂李崧曰我適見薛文遇為之肉顫欲¶
自抽刀刺之崧對曰事已至此悔無及矣但君臣相顧¶
涕泣而已由是言之能力拒羣議専信一人莫如二君¶
之果也由之以致禍敗亂亡亦莫如二君之酷也方苻¶
堅欲與慕容垂共定天下清泰帝以薛文遇為賢佐助¶
<pb:KR3k0043_WYG_088-7a>¶
我中興可謂臨亂之君各賢其臣者也或有詰予曰然¶
則用人者不可専信乎應之曰齊桓公之用管仲蜀先¶
主之用諸葛亮可謂專而信矣不聞舉齊蜀之臣民非¶
之也葢其令出而舉國之臣民從事行而舉國之臣民¶
便故桓公先主得以専任而不貳也使令出而兩國之¶
人不從事行而兩國之人不便則彼二君者其肯専任¶
而信之以失衆心而歛國怨乎¶
　　　為君難論下¶
<pb:KR3k0043_WYG_088-7b>¶
嗚呼用人之難難矣未若聽言之難也夫人之言非一¶
端也巧辯縱横而可喜忠言質樸而多訥此非聽言之¶
難在聽者之明暗也䛕言順意而易恱直言逆耳而觸¶
怒此非聽言之難在聽者之賢愚也是皆未足為難也¶
若聽其言則可用然用之有輙敗人之事者聽其言若¶
不可用然非如其言不能以成功者此然後為聽言之¶
難也請試舉其一二戰國時趙將有趙括者善言兵自¶
謂天下莫能當其父奢趙之名將老於用兵者也每與¶
<pb:KR3k0043_WYG_088-8a>¶
括言亦不能屈然奢終不以括為能也歎曰趙若以括¶
為將必敗趙事其後奢死趙遂以括為將其母自見趙¶
王亦言括不可用趙王不聽使括將而攻秦括為秦軍¶
射死趙兵大敗降秦者四十萬人坑於長平葢當時未¶
有如括善言兵亦未有如括大敗者也此聽其言可用¶
用之輙敗人事者趙括是也秦始皇欲伐荆問其將李¶
信用兵幾何信方年少而勇對曰不過二十萬足矣始¶
皇大喜又以問老將王翦翦曰非六十萬不可始皇不¶
<pb:KR3k0043_WYG_088-8b>¶
悅曰將軍老矣何其怯也因以信為可用即與兵二十¶
萬使伐荆王翦遂謝病退老於頻陽已而信大為荆人¶
所敗亡七都尉而還始皇大慙自駕如頻陽謝翦因强¶
起之翦曰必欲用臣非六十萬不可於是卒與六十萬¶
而徃遂以滅荆夫初聽其言若不可用然非如其言不¶
能以成功者王翦是也且聴計於人者宜如何聽其言¶
若可用用之宜矣輙敗事聽其言若不可用捨之宜矣¶
然必如其說則成功此所以為難也予又以謂秦趙二¶
<pb:KR3k0043_WYG_088-9a>¶
主非徒失於聽言亦由樂用新進忽棄老成此其所以¶
敗也大抵新進之士喜勇銳老成之人多持重此所以¶
人主之好立功名者聽勇銳之語則易合聞持重之言¶
則難入也若趙括者則又有說焉予略考史記所書是¶
時趙方遣㢘頗攻秦頗趙名將也秦人畏頗而知括虚¶
言易與也因行反間於趙曰秦人所畏者趙括也若趙¶
以為將則秦懼矣趙王不悟反間也遂用括為將以代¶
頗藺相如力諫以為不可趙王不聽遂至於敗由是言¶
<pb:KR3k0043_WYG_088-9b>¶
之括虚談無實而不可用其父知之其母亦知之趙之¶
諸臣藺相如等亦知之外至敵國亦知之獨其主不悟¶
爾夫用人之失天下之人皆知其不可而獨其主不知¶
者莫大之患也前世之禍亂敗亡由此者不可勝數也¶
　　　論君道(三條/)　　　　　　　説　苑¶
晉平公問於師曠曰人君之道如何對曰人君之道清¶
淨無為務在博愛趨在任賢廣開耳目以察萬方不固¶
溺於流俗不拘繫於左右廓然逺見踔然獨立屢省考¶
<pb:KR3k0043_WYG_088-10a>¶
績以臨臣下此人君之操也平公曰善¶
齊宣王謂尹文曰人君之事何如尹文對曰人君之事¶
無為而能容下夫事寡易從法省易因故民不以政獲¶
罪也大道容衆大徳容下聖人寡為而天下理矣書曰¶
睿作聖詩人曰岐有夷之行子孫其保之宣王曰善¶
成王封伯禽為魯公召而告之曰爾知為人上之道乎¶
凡處尊位者必以敬下順徳規諫必開不諱之門撙節¶
安靜以藉之諫者勿振以威母格其言博采其辭乃擇¶
<pb:KR3k0043_WYG_088-10b>¶
可觀夫有文無武無以威下有武無文民畏不親文武¶
俱行威徳乃成既成威徳民親以服清白上通巧佞下¶
塞諫者得進忠信乃畜伯禽再拜受命而辭¶
　　　論虞舜高光之有天下　　　失　名¶
舜居深山木石之與居鹿豕之與逰飯糗茹草若將終¶
身焉堯舉而授之天下被袗衣鼔琴二女裸若固有之¶
聞一善言見一善行若決江河沛然莫之能禦也豈特¶
舜為然髙祖由泗水亭長而創業光武由南陽疎属而¶
<pb:KR3k0043_WYG_088-11a>¶
中興方其在窮約之中一布衣耳及南面而經營天下¶
駕馭諸將聽納羣䇿如石投水而運諸掌其視海内有¶
負固僭竊而不服者必削平之而後已勵精圖治天下¶
若治其家然葢不如是不足以創業中興而成帝王之¶
業也¶
　　　論光武太宗身致太平¶
自古撥亂之主身致太平未有若光武太宗者也光武¶
發跡昆陽破尋邑百萬之衆杖節渡河誅王郎擊敗銅¶
<pb:KR3k0043_WYG_088-11b>¶
馬青犢赤眉張歩隗囂之属皆身在兵間冐鋒鏑履行¶
陣自平蜀隴之後知天下疲耗思樂息肩偃武事修文¶
教非儆急未嘗復言軍旅太子問攻戰之事則不答臧¶
宫馬武之徒請擊匈奴則報以不如息人每旦視朝日¶
昃乃罷講論經理夜分而寐雖身濟大業而兢兢如不¶
及故能明慎政體總攬權綱量時度力舉無過事享國¶
三十餘年海内稱治太宗起義兵晉陽斬宋老生擊敗¶
薛舉仁杲破劉武周走宋金剛擒竇建徳降王世充皆¶
<pb:KR3k0043_WYG_088-12a>¶
身為大將削平僭竊四方遂定既即大位知守成之為¶
難委任房杜與謀大政而魏鄭公王珪馬周之徒諫必¶
行言必聽以仁義治天下數年之後天下大治蠻夷君¶
長襲衣冠帶刀宿衛東薄海南踰嶺户闢不閉行旅不¶
齎糧取給於道幾致刑措享國二十餘年夫以光武當¶
王莽之餘太宗當隋煬之後身平禍亂創復大業不數¶
年間遂致太平享國長久者彼誠知君道而雄材盛徳¶
足以致帝王之隆也故履患難而無懼懾之志處安樂¶
<pb:KR3k0043_WYG_088-12b>¶
而無驕逸之心太平之治其應如響不其然乎善哉魏¶
鄭公之言曰五帝三王顧所行何如耳黄帝逐蚩尤七¶
十戰而勝其亂因致無為九黎害徳顓帝征之已克而¶
治桀為亂湯放之紂無道武王伐之湯武身及太平然¶
則聖帝明王所以撥亂致治者類皆如此彼後唐莊宗¶
夾河數十戰而後勝梁一得位號遂肆驕逸不旋踵而¶
失之矣尚能致治也哉¶
　　　論宋仁宗勤儉致治　　　　歐陽修¶
<pb:KR3k0043_WYG_088-13a>¶
予惟聖考在位四十有二載承三聖之鴻業享百年之¶
盛隆而不敢暇逸慎重祭祀以事天而饗親齊莊潔精¶
必以誠信故親郊而見上帝者九恭謝于天地大享于¶
明堂者皆再耕于籍田祫于太廟者皆一而不為勞苦¶
夫游娯射獵前世賢王明主之所不能免者則皆非所¶
欲歲時臨幸燕飫臣下必問祖宗之故常閴然非時不¶
聞輿馬之音後苑歲春一賞亦故事也中廢者二十餘¶
年而時田于近郊曲宴于便坐者厪纔一二而已故叙¶
<pb:KR3k0043_WYG_088-13b>¶
禋祀享升歌樂章藏于有司薦于郊廟者多矣而登臨¶
遊賞之適割鮮獻獲之樂前世之所誇者未始一及焉¶
至於萬幾之暇泊然凝神不見所好惟躬閲寳訓陳經¶
邇英究鐘律之本元訓師兵之武畧披圖以鑒古銘物¶
以自戒其從事於清閒宴息之餘者不過此類嗚呼大¶
禹之勤儉也夫惟一人勞于上則天下安其逸約于已¶
則天下享其豐此禹之所以聖勤儉之功也惟我聖考¶
之在位也澤被生民恩加夷狄寛刑罰息兵革容納諫¶
<pb:KR3k0043_WYG_088-14a>¶
諍信任賢材措民逸于治安躋俗豐于富庶使海内蒙¶
徳受賜涵濡鼓舞而不知所以然者由勤與儉久而馴¶
致之也¶
　　相¶
　　　論君臣之分　　　　　　　李徳裕¶
古者君臣雖有尊卑上下之分而不若後世之邈然遼¶
絶也上焉者必有所不召之臣故湯之于伊尹高宗之¶
于傅說武王之于太公皆待之以師友學然後臣之次¶
<pb:KR3k0043_WYG_088-14b>¶
焉者亦相與以誠而相遇以禮故觀書之所以命君陳¶
畢公而詩之所以歌申伯方叔召虎仲山甫尹吉甫之¶
流情文備至則君臣之際槩然可見矣故能舉賢才而¶
任之如元首股肱之同一身父子兄弟之同一家事無¶
不慮慮無不周知無不言言無不盡患則同其憂安則¶
同其樂建帝王非常之功而不以為難者君臣之義交¶
而相得也至秦則不然尊君而抑臣沮法度之威以臨¶
之無復有尊徳樂道誠文相接之意其君抗然于上而¶
<pb:KR3k0043_WYG_088-15a>¶
視其臣如胥吏僕𨽻然初無愛敬之心其臣𦕈然于下¶
而視其君如天之不可親雖為之輔相者亦有所畏避¶
而不得以自盡故李斯去疾之徒朝為丞相至暮一言¶
不合則具五刑而誅之其餘孰不畏罪持禄欺謾而取¶
容哉漢興以髙祖之賢而蕭何不免縲繫以文帝之仁¶
而周勃不免對吏景帝誅周亞夫武帝誅翟青劉屈&ZX-111cfb;¶
等數人而東漢三公動輙下獄葢循秦之弊使之然也¶
太宗之待房杜明皇之待姚宋憲宗之待裴度武宗之¶
<pb:KR3k0043_WYG_088-15b>¶
待李徳裕可謂善矣惟其君臣相遇之難而法度相去¶
遼絶猶襲秦之遺風此徳業之盛所以不能及於隆古¶
而至于庸君則賢者疎而易去䛕佞之徒取容而易合¶
良以此歟¶
　　　論重大臣　　　　　　　　賈　誼¶
人主之尊譬如堂羣臣如陛衆庶如地故陛九級上㢘¶
逺地則堂高陛亡級㢘近地則堂卑高者難攀卑者易¶
陵理勢然也故古者聖王制為等列内有公卿大夫士¶
<pb:KR3k0043_WYG_088-16a>¶
外有公侯伯子男然後有官師小吏延及庶人等級分¶
明而天子加焉故其尊不可及也里諺曰欲投鼠而忌¶
器此善諭也鼠近于器尚憚不投恐傷其器況於貴臣¶
之近主乎㢘耻節義以治君子故有賜死而無戮辱是¶
以黥劓之辠不及大夫以其離主上不逺也禮不敢齒¶
君之路馬蹵其芻者有罰見君之几杖則起遭君之乗¶
車則下入正門則趨君之寵臣雖或有過刑戮之辠不¶
加其身者尊君之故也此所以為主上豫逺不敬也所¶
<pb:KR3k0043_WYG_088-16b>¶
以體貌大臣而厲其節也今自王侯三公之貴皆天子¶
之所改容而禮之也古天子之所謂伯父伯舅也而令¶
與衆庶同黥劓髠刖笞傌棄市之法然則堂不亡陛乎¶
被戮辱者不泰迫乎㢘耻不行大臣無迺握重權大官¶
而有徒𨽻亡耻之心乎夫望夷之事二世見當以重法¶
者投鼠而不忌器之習也臣聞之履雖鮮不加於枕冠¶
雖敝不以苴履夫嘗已在貴寵之位天子改容而禮貌¶
之矣吏民嘗俯伏以敬畏之矣今而有過帝令廢之可¶
<pb:KR3k0043_WYG_088-17a>¶
也退之可也賜之死可也滅之可也若夫束縛之係緤¶
之輸之司寇編之徒官司寇小吏詈罵而榜笞之殆非¶
所以令衆庶見也夫卑賤者習知尊貴者之一旦吾亦¶
乃可以加此也非所以習天下也非尊尊貴貴之化也¶
夫天子之所嘗敬衆庶之所嘗寵死而死耳賤人安得¶
如此而頓辱之哉豫讓事中行之君智伯伐而滅之移¶
事智伯及趙滅智伯豫讓釁面吞炭必報襄子五起而¶
不中人問豫子豫子曰中行衆人畜我我故衆人事之¶
<pb:KR3k0043_WYG_088-17b>¶
智伯國士遇我我故國士報之故此一豫讓也反君事¶
讐行若狗彘已而抗節致忠行出乎列士人主使然也¶
故主上遇其大臣如遇犬馬彼將犬馬自為也如遇官¶
徒彼將官徒自為也頑頓(頓讀/曰鈍)亡耻䧶(䧶音歇/無志也)詬亡節¶
㢘耻不立且不自好茍若而可故見利則逝見便則奪¶
主上有敗則因而挺(音/挻)之矣主上有患則吾茍免而已¶
立而觀之耳有便吾身者則欺賣而利之耳人主將何¶
便于此羣下至衆而主上至少也所託財器職業者粹¶
<pb:KR3k0043_WYG_088-18a>¶
於羣下也俱亡耻俱茍安則主上最病故古者禮不及¶
庶人刑不至大夫所以厲寵臣之節也古者大臣有坐¶
不㢘而廢者不謂不㢘曰簠簋不飾坐汙穢淫亂男女¶
無别者不曰汙穢曰帷薄不修坐罷軟不勝任者不謂¶
罷(罷讀/曰疲)軟曰下官不職故貴大臣定有其罪矣猶未斥¶
然正以謼之也尚遷就而為之諱也故其在大譴大呵¶
之域者聞譴呵則白冠氂纓盤水加劍造請室而請罪耳¶
上不執縛係引而行也其有中罪者聞命而自弛上不¶
<pb:KR3k0043_WYG_088-18b>¶
使人頸盩(音/周)而加也其有大辠者聞命則北靣再拜跪¶
而自裁上不使捽(音/族)抑而刑之也曰子大夫自有過耳吾¶
遇子有禮矣遇之有禮故羣臣自憙嬰以㢘耻故人矜¶
節行上設㢘耻禮義以遇其臣而臣不以節行報其上¶
者則非人類也故化成俗定則為人臣者主耳忘身國¶
耳忘家公耳忘私利不茍就害不茍去唯義所在上之¶
化也故父兄之臣誠死宗廟法度之臣誠死社稷輔翼¶
之臣誠死君上守國扞敵之臣誠死城郭封疆故曰聖¶
<pb:KR3k0043_WYG_088-19a>¶
人有金城者此物此志也彼且為我死故吾得與之俱¶
生彼且為我亡故吾得與之俱存夫將為我危故吾得¶
與之皆安顧行而忘利守節而仗義故可以託不御之¶
權可以寄六尺之孤此厲㢘耻行禮誼之所致也主上¶
何䘮焉此之不為而顧彼之久行故曰可為長太息者¶
此也¶
　　　任相　　　　　　　　　　蘇　洵¶
古之善觀人之國者觀其相何如人而已議者常曰將¶
<pb:KR3k0043_WYG_088-19b>¶
與相均將特一大有司耳非相侔也國有征伐而後將¶
權重有征伐無征伐相皆不可一日輕相賢耶則羣有¶
司皆賢而將亦賢矣將賢耶相雖不賢將不可易也故¶
曰將特一大有司耳非相侔也任相之道與任將不同¶
為將者大槩多才而或頑鈍無耻非皆節㢘好禮不可¶
犯者也故不必優以禮貌而其有不覊不法之事則亦¶
不可以常法御何則豪縱不趨約束者亦將之常態也¶
武帝視大將軍徃徃踞厠而李廣利破大宛侵殺士卒¶
<pb:KR3k0043_WYG_088-20a>¶
之罪則寢而不問此任將之道也若夫相必節㢘好禮¶
者為也又非豪縱不趨約束者為也故接之以禮而重¶
責之古者相見於天子天子為之離席起立在道為之¶
下輿有病親問不幸而死親弔待之如此其厚然其有¶
罪亦不私也天地大變天下大過而相以不起聞矣相¶
不勝任䇿書至而布衣出府免矣相有他失而棧車牝¶
馬歸以思過矣夫接之以禮然後可以重其責而使無¶
怨言責之重然後接之以禮而不為過禮薄而責重彼¶
<pb:KR3k0043_WYG_088-20b>¶
將曰主上遇我以何禮而重我以此責也甚矣責輕而¶
禮重彼將遂弛然不肯自飭故禮以維其心而重責以¶
勉其怠而後為相者莫不盡忠於朝廷而不䘏其私吾¶
觀賈誼書至所謂長太息者常反覆讀不能已以為誼¶
生文帝時文帝遇將相大臣不為無禮獨周勃一下獄¶
誼遂發此使誼生於近世見其所以遇宰相者則當復¶
何如也夫湯武之徳三尺竪子皆知其為聖人而猶有¶
伊尹太公者為師友焉伊尹太公非賢于湯武也而二¶
<pb:KR3k0043_WYG_088-21a>¶
聖人者特不顧以師友之以明有尊也噫近世之君姑¶
勿責於此天子御坐見宰相而起者有之乎無矣在輿¶
而下者有之乎亦無矣天子坐殿上宰相與百官趨走¶
於下掌儀之官名而呼之若郡守召胥吏耳雖臣子為¶
此亦不過然尊尊貴貴之道不若是褻也夫既不能待¶
之以禮則其罪之也吾法將亦不得用何者不果於用¶
禮而果於用刑則其心不服故法曰有某罪而加之以¶
某刑及其免相也既曰有某罪而刑不加焉不過削之¶
<pb:KR3k0043_WYG_088-21b>¶
一官而出之大藩鎮此其弊皆始于不為之禮賈誼曰¶
中罪而自弛大罪而自裁夫人不我誅而安忍棄其身¶
此必有大愧于其君故人君者必有以愧其臣故其臣¶
有所不為武帝嘗以不冠見平津侯故當天下多事朝¶
廷憂懼之際使石慶得容于其間而無怪焉然則必其¶
待之如禮而後可以責之如法也且吾聞之待以禮而¶
彼不自效以報其上重其責而彼不自勉以全其身安¶
其禄位成其功名者天下無有也彼人主傲然于上不¶
<pb:KR3k0043_WYG_088-22a>¶
禮宰相以自尊大者孰若使宰相自效以報其上之為¶
利宰相利其君之不責而豐其私者孰若自勉以全其¶
身安其禄位成其功名之為福吾又未見去利而就害¶
逺福而求禍者也¶
　　　論為相當法周公　　　　　韓　愈¶
愈聞周公之為輔相其急於見賢也方一食三吐其哺¶
方一沐三握其髪當是時天下之賢才皆已舉用姦邪¶
讒佞欺負之徒皆已除去四海皆已無虞九夷八蠻之¶
<pb:KR3k0043_WYG_088-22b>¶
在荒服之外者皆已賔貢天災時變昆蟲草木之妖皆¶
已銷息天下之所謂禮樂刑政教化之具皆已修理風¶
俗皆已敦厚動植之物風雨霜露之所沾被者皆已得¶
宜休徴嘉瑞麟鳯龜龍之屬皆已備至而周公以聖人¶
之才憑叔父之親其所輔理承化之功又盡章章如是¶
其所求進見之士豈復有賢于周公者哉不惟不賢于¶
周公而已豈復有賢于時百執事者哉豈復有所計議¶
能補于周公之化者哉然而周公求之如此其急惟恐¶
<pb:KR3k0043_WYG_088-23a>¶
耳目有所不聞見思慮有所未及以負成王託周公之¶
意不得于天下之心如周公之心設使其時輔理承化¶
之功未盡章章如是而非聖人之才而無叔父之親則¶
將不暇食與沐矣豈特吐哺握髪之勤而止哉惟其如¶
是故于今頌成王之徳而稱周公之功不衰今閤下為¶
輔相亦近耳天下之賢才豈盡舉用姦邪讒佞欺負之¶
徒豈盡除去四海豈盡無虞九夷八蠻之在荒服之外¶
者豈盡賔貢天災時變昆蟲草木之妖豈盡銷息天下¶
<pb:KR3k0043_WYG_088-23b>¶
之所謂禮樂刑政教化之具豈盡修理風俗豈盡敦厚¶
動植之物風雨霜露之所沾被者豈盡得宜休徴嘉瑞¶
麟鳯龜龍之屬豈盡備至其所求進見之士雖不足以¶
希望盛徳至比于百執事豈盡出其下哉其所稱說豈¶
盡無所補哉今雖不能如周公之吐哺握髪亦宜引而¶
進之察其所以而進退之不宜黙黙而已也¶
　　　論態臣篡臣功臣聖臣　　　賈　誼¶
人臣之論有態臣者有篡臣者有功臣者有聖臣者内¶
<pb:KR3k0043_WYG_088-24a>¶
不足使一民外不足使距難百姓不親諸侯不信然而¶
巧敏佞說善取寵乎上是態臣者也上不忠乎君下善¶
取譽乎民不恤公道通義朋黨比周以環主圗私為務¶
是簒臣者也内足使一民外足使距難民親之士信之¶
上忠乎君下愛百姓而不倦是功臣者也上則能尊君¶
下則能愛民政令教化形下如影應卒遇變齊給如響¶
推類接譽以待無方曲成制象是聖臣者也故用聖臣¶
者王用功臣者强用簒臣者危用態臣者亡態臣用則¶
<pb:KR3k0043_WYG_088-24b>¶
必死簒臣用則必危功臣用則必榮聖臣用則必尊故¶
齊之蘇秦楚之州侯秦之張儀可謂態臣者也韓之張¶
去疾趙之奉陽齊之孟嘗可謂簒臣也晉之咎犯齊之¶
管仲楚之孫叔敖可謂功臣矣殷之伊尹周之太公可¶
謂聖臣矣是人臣之論也㓙吉賢不肖之極也必謹志¶
之而慎自為擇取焉足以稽矣從命而利君謂之順從¶
命而不利君謂之諂逆命而利君謂之忠逆命而不利¶
君謂之簒不恤君之榮辱不識國之臧否偷合茍容以¶
<pb:KR3k0043_WYG_088-25a>¶
持禄養交而已耳謂之國賊君有過謀過事將危國家¶
殞社稷之具也大臣父兄有能盡言於君用則可不用¶
則去謂之諫有能盡言於君用則可不用則死謂之爭¶
有能比知同力率羣臣百吏而相與強曰撟君君雖不¶
安不能不聽遂以觧國之大患除國之大害成於尊君¶
安國謂之輔有能抗君之命竊君之重反君之事以安¶
國之危除君之辱功伐足以成國之大利謂之拂故諫¶
爭輔拂之人社稷之臣也國君之寳也明君之所尊厚¶
<pb:KR3k0043_WYG_088-25b>¶
也而闇主惑君以為已賊也故明君之所賞闇君之所¶
罰闇君之所賞明君之所殺伊尹箕子可謂諫矣比干¶
子胥可謂爭矣平原君之于趙可謂輔矣信陵君之于¶
魏可謂拂矣傳曰從道不從君此之謂也故正義之臣¶
設則朝廷不頗諫爭輔拂之人信則君過不逺爪牙之¶
士施則仇讐不作邉境之臣處則疆垂不䘮故明主好¶
同而闇主好獨明主尚賢使能而饗其盛闇主妬賢畏¶
能而滅其功罰其忠賞其賊夫是之謂至闇桀紂所以¶
<pb:KR3k0043_WYG_088-26a>¶
滅也事聖君有聽從無諫爭事中君有諫爭無諂䛕事¶
暴君有補削無撟拂迫脅于亂時窮居於暴國而無所¶
避之則崇其美揚其善違其惡隠其敗言其所長不稱¶
其所短以為成俗詩曰國有大命不可以告人妨其躬¶
身此之謂也恭敬而遜聽從而敏不敢有私決擇也不¶
敢有私取與也以順上為志是事聖君之義也忠信而¶
不䛕諫諍而不諂撟然剛折端志而無傾側之心是案¶
曰是非案曰非是事中君之義也調而不流柔而不屈¶
<pb:KR3k0043_WYG_088-26b>¶
寛容而不亂曉然以至道而無不調和也而能化易時¶
開内之是事暴君之義也若馭撲馬若養赤子若食餧¶
人故因其懼也而改其過因其憂也而辨其故因其喜¶
也而入其道曲得所謂焉書曰從命而不拂微諫而不¶
倦為上則明為下則遜此之謂也事人而不順者不疾¶
者也疾而不順者不敬者也敬而不順者不忠者也忠¶
而不順者無功者也有功而不順者無德者也故德之¶
為道也傷疾墮功滅苦故君子不為也¶
<pb:KR3k0043_WYG_088-27a>¶
　　　論腹心之臣　　　　　　　蘇　洵¶
聖人之道有經有權有機是以有民有羣臣而又有腹¶
心之臣曰經者天下之民舉知之可也曰權者民不得¶
而知矣羣臣知之可也曰機者雖羣臣亦不得而知矣¶
腹心之臣知之可也夫使聖人而無權則無以成天下¶
之務無機則無以濟萬世之功然皆非天下之民所宜¶
知而機者又羣臣所不得聞羣臣不得聞誰與議不議¶
不濟然則所謂腹心之臣不可一日無也後世見三代¶
<pb:KR3k0043_WYG_088-27b>¶
取天下以仁義而守之以禮樂也則曰聖人無機夫取¶
天下與守天下無機不能顧三代聖人之機不若後世¶
之詐故後世不得見耳有機也是以有腹心之臣禹有¶
益湯有伊尹武王有太公望是三臣者聞天下之所不¶
聞知羣臣之所不知禹與湯武倡其機于上而三臣者¶
和之于下以成萬世之功下而至于桓文有管仲狐偃¶
闔閭有伍員勾踐有范蠡大夫種髙祖之起也大將任¶
韓信黥布彭越禆將任曹參樊噲滕公灌嬰㳺說諸侯¶
<pb:KR3k0043_WYG_088-28a>¶
任酈生陸賈樅公至于竒機宻謀羣臣所不與者唯留¶
侯酇侯二人唐太宗之臣多竒才而委之深任之宻者¶
亦不過曰房杜夫君子為善之心與小人為惡之心一¶
也君子有機以成其善小人有機以成其惡有機也雖¶
惡亦或濟無機也雖善亦不克是故腹心之臣不可以¶
一日無也司馬懿魏之賊也有賈充之徒為之腹心之¶
臣以濟陳勝呉廣秦民之湯武也無腹心之臣以不克¶
何則無腹心之臣者無機也有機而泄也夫無機與有¶
<pb:KR3k0043_WYG_088-28b>¶
機而泄者譬如虎豹食人而不知設陷穽設陷穽而不¶
知以物覆其上者也或曰機者創業之君所假於濟耳¶
守成之世其奚事機而安用夫腹心之臣嗚呼守成之¶
世能遂熙然如太古之世矣乎未也吾未見機之可去¶
也且夫天下之變常伏于燕安田文所謂子少國危大¶
臣未附如此等事何世無之當是之時而無腹心之臣¶
可為寒心哉昔者高祖之末天下既定矣而又以周勃¶
遺孝恵孝文武帝之末天下既治矣而又以霍光遺孝¶
<pb:KR3k0043_WYG_088-29a>¶
昭孝宣葢天下雖有泰山之勢而聖人常以累卵為心¶
故雖守成之世而腹心之臣不可去也傳曰百官總已¶
以聽于冡宰彼冡宰者非腹心之臣天子安能舉天下¶
之事委之三年而不致疑于其間耶又曰五載一廵狩¶
彼無腹心之臣五載一出捐千里之畿而誰與守耶今¶
夫一家之中必有宗老一介之士必有宻友以開心胷¶
以濟緩急柰何天子而無腹心之臣乎近世之君抗然¶
于上而使宰相𦕈然于下上下不接而其志不通矣臣¶
<pb:KR3k0043_WYG_088-29b>¶
視君如天之遼然而不親而君亦如天之視人泊然無¶
愛之之心也是以社稷之憂彼不以為憂社稷之喜彼¶
不以為喜君憂不辱君辱不死一人譽之則用之一人¶
毁之則捨之宰相避嫌畏譏且不暇何暇盡心以憂社¶
稷數遷數易視相府如傳舎百官汎汎于下而天子惸¶
惸于上一旦有卒然之憂吾未見其不顛沛而隕越也¶
君之任腹心之臣也尊之如父師愛之如兄弟握手入¶
卧内同起居寢食知無不言言無不盡百人譽之不加¶
<pb:KR3k0043_WYG_088-30a>¶
宻百人毁之不加疎尊其爵封其禄重其權而後可與¶
天下之機慮天下之變宋太祖用趙中令也得其道矣¶
近者冦萊公亦誠其人然與之權輕故終以見逐而天¶
下幾有不測之變然則其必使之可以生人殺人而後¶
可也¶
　　　論權臣重臣　　　　　　　蘇　轍(後同/)¶
臣聞天下有權臣有重臣二者其迹相近而難明天下¶
之人知惡夫權臣之専而世之重臣亦遂不容于其間¶
<pb:KR3k0043_WYG_088-30b>¶
夫權臣者天下不可一日而有而重臣者天下不可一¶
日而無也天下徒見其外而不察其中見其皆侵天子¶
之權而不察所為之不類是以舉皆嫉之而無所喜此¶
亦已太過也今夫權臣之所為者重臣之所切齒而重¶
臣之所取者權臣之所不顧也將為權臣耶必將内悅¶
其君之心委曲聽順而無所違戾外竊其生殺子奪之¶
柄黜陟天下以見已之權而没其君之威惠内能使其¶
君歡愛悅懌無所不順而安為之上外能使其公卿大¶
<pb:KR3k0043_WYG_088-31a>¶
夫百官庶吏無所不歸命而爭為之腹心上愛下順合¶
而為一然後權臣之勢遂成而不可㧞至於重臣則不¶
然君有所為不可以不爭爭之不能而其事有所必不¶
可聽則専行而不顧待其成敗之迹著則上之心將釋¶
然而自解其在朝廷之中天子為之踧然而有所畏士¶
大夫不敢安肆怠惰於其側爵禄慶賞已得以議其可¶
否而不求以為已之私惠刀鋸斧鉞已得以參其輕重¶
而不求以為已之私勢要以使天子有所不可必為而¶
<pb:KR3k0043_WYG_088-31b>¶
羣下有所震懼而已不與其利何者為重臣者不待天¶
下之歸已而為權臣者亦無所事天下之畏已也故各¶
因其行事而觀其意之所在則天下誰可欺者臣故曰¶
為天下安可一日無重臣也且今使天下而無重臣則¶
朝廷之事惟天子之所為而無所可否雖天子有納諫¶
之明而百官畏懼戰慄無平昔尊重之勢誰肯觸忌諱¶
冐罪戾而為天下言者惟其小小得失之際乃敢上章¶
讙譁而無所憚至於國之大事安危存亡之所繫則將¶
<pb:KR3k0043_WYG_088-32a>¶
卷舌而去誰敢發而受其禍此人主之所大患也悲夫¶
後世之君徒見天下之權臣出入唯唯以為有禮而不¶
知此乃所以潛潰其國徒見天下之重臣剛毅果敢喜¶
逆其意則以為不遜而不知其有社稷之慮二者淆亂¶
於心而不能辨其邪正是以䘮亂相仍而不悟亦足傷¶
也昔者衛太子聚兵以誅江充武帝震怒發兵而攻之¶
京師至使丞相太子相與交戰不勝而走又使天下極¶
其所徃而翦滅其迹當此之時茍有重臣出身而當之¶
<pb:KR3k0043_WYG_088-32b>¶
擁䕶太子以待上意之少觧徐發其所蔽而開其所怒¶
則其父子之際尚可得而全也惟無重臣故天下皆知¶
之而不敢言臣愚以為凡為天下宜有以飬其重臣之¶
威使天下百官有所畏忌而緩急之間能有所堅忍持¶
重而不可奪者竊觀方今四海無變非常之事宜其息¶
而不作然及今日而慮之則可以無異日之患不然者¶
誰能知其果無有也而不為之計哉抑臣聞之今世之¶
弊在於法禁太宻一舉足不如律令法吏且以為言而¶
<pb:KR3k0043_WYG_088-33a>¶
不問其意之所属是以雖天子之大臣亦安敢有所為¶
於法律之外以安天下之大事故為天子之計莫若少¶
寛其法使大臣得有所守而不為法之所奪昔申屠嘉¶
為丞相至召天子之倖臣鄧通立之堂下而詰責其過¶
是時通幾至於死而不救天子知之亦不以為怪而申¶
屠嘉亦卒非漢之權臣由此觀之重臣何損於天下哉¶
　　　論忠智之臣¶
惟忠智之臣為能察事之利害畢陳於其君而無隠情¶
<pb:KR3k0043_WYG_088-33b>¶
惟仁明之主為能以用其臣之言因事悔悟而追思之¶
唐太宗以兵定天下雖已治不忘經畧四夷而魏鄭公¶
常諫止之每侍宴奏破陣武徳舞則俛首不顧至慶善¶
樂則諦玩無斁以諷切帝及遼東之役高麗靺鞨犯陣¶
李勣等力戰破之軍還悵然曰魏徴若在吾有此行邪¶
即召其家到行在賜勞妻子以少牢祠其墓恩禮有加¶
安禄山初以范陽偏校入奏氣驕蹇張九齡謂光庭曰¶
亂幽州此胡雛也及討奚契丹敗張守珪執如亰師九¶
<pb:KR3k0043_WYG_088-34a>¶
齡曰禄山狼子野心有逆相宜因事誅之以絶後患明¶
皇曰卿無以王衍知石勒而害忠良卒不用後在蜀思¶
其忠為泣下且遣使祭於韶州厚幣恤其家若太宗明¶
皇可謂仁明之主矣至暗忍者則不然禇遂良既得罪¶
韓瑗言於髙宗曰遂良受顧命一徳無二向論事至誠¶
懇切詎肯令陛下後堯舜哉被遷以來再罹寒暑其責¶
塞矣願寛無辜以順衆心帝曰遂良之情朕知之矣其¶
悖戾好犯上朕責之詎有過耶卒不從而至於許敬宗¶
<pb:KR3k0043_WYG_088-34b>¶
李義府之徒則綢繆恩顧而不衰李泌嘗對徳宗論盧¶
把曰楊炎之罪不至死把擠陷之而相闗播帝曰卿言¶
誠有之然楊炎視朕如三尺童子有所論奏許則退不¶
許則辭官非特杞惡之也方艱難時視陸贄如左右手¶
既事平遭讒謗帝追讐盡言逐之猶棄梗然至盧把裴¶
延齡軰則寵任盤固既去猶思之不已嗚呼其去太宗¶
明皇不亦逺哉¶
　　　唐徳宗任陸䞇¶
<pb:KR3k0043_WYG_088-35a>¶
唐史稱徳宗在危難時聽陸贄謀及已平追讐盡言怫¶
然以讒倖逐猶棄梗其所以不亡者幸也是不然徳宗¶
在奉天及進狩山南事無纎細必以訪贄而贄納忠論¶
諫無所回隠帝多從之故興元戡難爪牙宣力而贄之¶
助為多則徳宗不可謂不善聽納惟其在危難時能聽¶
納此乃所以不亡也至危難已平追仇盡言雖賢君有¶
所不免故太宗失於魏鄭公而况徳宗中材以下之主¶
乎夫有始有卒者其惟聖人思其上者不得而又思其¶
<pb:KR3k0043_WYG_088-35b>¶
次則後世之主如徳宗者亦未易多得也¶
　　　論非常之功¶
有非常之人則有非常之功非常者固常人之所不能¶
與昔者鮑叔牙薦管仲於桓公曰必欲治國家而伯諸¶
侯非管仲不可於是束縛而取之魯至則三沐而三薰¶
之饗於廟而問之政管仲乃為陳所以治國而寓兵者¶
行之數年合諸侯而桓公以伯蕭何薦韓信於髙祖曰¶
信國士無雙如欲長王漢中無所事信必欲爭天下非¶
<pb:KR3k0043_WYG_088-36a>¶
信無可與計事者於是設壇塲擇日而拜之以為大將¶
軍信乃為陳所以還定三秦以弱項羽之强者用其䇿¶
卒破楚而髙祖遂有天下太宗之為秦王也府属多外¶
遷王患之𤣥齡曰去者雖名多不足吝杜如晦王佐材¶
也若終守藩無所事如晦必欲經營四方捨如晦無與¶
共功者因表留幕府從征伐常參帷幄之謀每議事帝¶
所𤣥齡善謀而如晦長於斷二人同心協濟太宗多用¶
其䇿卒定禍亂而身致太平蜀先主之寓襄陽也訪世¶
<pb:KR3k0043_WYG_088-36b>¶
事於司馬徳操徳操曰儒生俗士豈識時務識時務者¶
在乎俊傑此間自有伏龍鳯雛而徐庶亦曰諸葛孔明¶
卧龍也將軍宜枉駕見之先主三顧之於草廬之中亮¶
乃勸先主取荆益結呉為援以禦曹公先主用其䇿卒¶
定巴蜀而成鼎峙之勢由是觀之方艱難時非有卓犖¶
不羣之材烏足與論非常之功哉¶
　　　論宰相以道事君¶
宰相以道事君者也故以固寵謀身為深戒以薦進人¶
<pb:KR3k0043_WYG_088-37a>¶
材為職者故以妬賢嫉能為最忌孔子曰所謂大臣者¶
以道事君不可則止又曰茍患失之無所不至夫宰相¶
佐天子以治天下一物不得其所亂之階也操䂓矩繩¶
墨陳於前而君不能用則當去茍有患失之心則阿䛕¶
取容妄作生事亦無所不至矣傳曰人主之職論一相¶
一相之職論百官又曰使卿大夫各任其職夫宰相佐¶
天子理隂陽順四時下遂萬物之宜外鎮撫四夷内親¶
附百姓一夫不獲自盡則㒺與成厥功進賢使能持衆¶
<pb:KR3k0043_WYG_088-37b>¶
美而効之君乃為善茍有嫉妬之心則髙材美器至擯¶
棄之失職者多矣李林甫之相明皇也善刺上意而養¶
君欲每奏請必先餉遺左右審伺微㫖以固恩信以故¶
當國幾二十年開元中大臣多由節度使相天子林甫¶
請用蕃將主邉則夷狄可滅利其虜也無入相之資以¶
久已權故安禄山則專三道勁兵蕩覆天下而王室遂¶
微盧把之相徳宗也率聚裒歛以中帝欲恨悱之聲滿¶
天下及涇師亂呼於市曰不奪而商人僦質矣不稅而¶
<pb:KR3k0043_WYG_088-38a>¶
間架除陌矣其偶和造作召怨挺亂皆把為之朱泚圍¶
奉天李懐光赴難泚觧去把懼其見帝斥巳短即譎奏¶
曰懐光勲在宗社賊憚之破膽若許來朝則犒賜留連¶
失機㑹不如席勝使平京師破竹之勢也帝然之詔無¶
朝懐光怏怏遂叛帝跳梁由是觀之宰相固寵謀身其¶
禍至於如此豈非深戒哉林甫性隂宻面柔令若可親¶
近崖穽深阻卒不可得公卿不由其門而進必被罪時¶
相若張九齡李適之皆遭逐帝嘗御勤政樓見兵部侍¶
<pb:KR3k0043_WYG_088-38b>¶
郎盧絢按轡絶道去愛其醖藉稱美之林甫即譎令請¶
老遂坐廢於時有以材譽聞者皆能得於天子抑逺之¶
以故在位恩寵莫比把險賊隂狡賢者媢能者忌小忤¶
已不傅死地不止顔真卿挺正敢言把惡之即令宣慰¶
李希烈竟為賊害故宰相李揆有雅望畏復用遣為吐蕃¶
㑹盟使卒於行帝出奉天崔寧自賊中來以播遷事指¶
把即誣殺之矯譎害物雖國屯主辱猶謷言自肆由是¶
觀之宰相妬賢嫉能其害至於如此豈非最忌哉明皇¶
<pb:KR3k0043_WYG_088-39a>¶
在蜀與裴士淹評宰相至林甫曰是子妬賢嫉能舉無¶
比者士淹因曰陛下誠知之何任之久耶帝黙不應徳¶
宗嘗從容語李泌曰盧把敢言人皆指為姦邪而朕不¶
覺何也泌曰陛下能覺把之惡安致建中禍耶李揆和¶
蕃真卿使希烈其害舊徳多矣天下皆以為姦邪而陛¶
下獨不知此乃所以為姦邪也嗚呼其真知言歟¶
　　　論將相先國事忘私怨¶
蕭何曹參方議功定位有隙其後何疾亟惠帝問誰可¶
<pb:KR3k0043_WYG_088-39b>¶
代者所推賢惟參而參亦自知當相漢告舎人趣治裝¶
既代何為相國舉事無所變更一遵何之約束而百姓¶
安之作畫一之歌郭子儀李光弼初同居朔方氣不相¶
下若仇怨然其後有安禄山之亂子儀泣涕分麾下兵¶
與光弼薦之於朝與同破賊既而代子儀節度朔方營¶
壘士卒麾幟皆無所更而光弼一號令之氣色乃益精¶
明昔之為將相者以國事忘私怨至於如此非獨推薦¶
之為難而代其職不更變之為尤難也與夫藺相如引¶
<pb:KR3k0043_WYG_088-40a>¶
車以避㢘頗冦恂託疾以避賈復先國事而忘私怨視¶
數子未知其孰賢至於修怨逞憾不恤國事如張延賞¶
之沮李晟罷其兵柄力主㑹盟而致平凉之辱劉仁軌¶
之憤李敬𤣥表請為帥以代已而致覆師之禍其賢不¶
肖之相去豈不逺哉¶
　¶
　¶
　¶
<pb:KR3k0043_WYG_088-40b>¶
　¶
　¶
　¶
　¶
　¶
　¶
　¶
　稗編卷八十八¶
