# -*- mode: mandoku-view; -*-
#+TITLE: 稗編
#+DATE: 2015-08-24 23:32:05.024821
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷九十九
<pb:KR3k0043_WYG_099-1a>¶
欽定四庫全書¶
　稗編卷九十九　　　　　明　唐順之　撰¶
　　節¶
　　　立節論　　　　　　　　　劉　向¶
士君子之有勇而果於行者不以立節行誼而以妄死¶
非名豈不痛哉士有殺身以成仁觸害以立義倚於節¶
理而不議死地故能身死名流於來世非有勇斷孰能¶
行之子路曰不能勤苦不能恬貧窮不能輕死亡而曰¶
<pb:KR3k0043_WYG_099-1b>¶
我能行義吾不信也昔者申包胥立於秦庭七日七夜¶
哭不絶聲遂以存楚不能勤苦安能行此曽子布衣縕¶
袍未得完糟糠之食藜藿之&ZX-1117dc;未得飽義不合則辭上¶
卿不恬貧窮安能行此比干將死而諫逾忠伯夷叔齊¶
餓死于首陽而志逾彰不輕死亡安能行此故夫士欲¶
立義行道毋論難易而後能行之立身著名無顧利害¶
而後能成之詩曰彼其之子碩大且篤非良篤修激之¶
君子其誰能行之哉王子比干殺身以成其忠伯夷叔¶
<pb:KR3k0043_WYG_099-2a>¶
齊殺身以成其廉此三子者皆天下之通士也豈不愛¶
其身哉以為夫義之不立名之不著是士之恥也故殺¶
身以遂其行由此觀之卑賤貧窮非士之恥也夫士之¶
所恥者天下舉忠而士不與焉舉信而士不與焉舉廉¶
而士不與焉三者在乎身名傳於後世與日月竝而不¶
息雖無道之世不能汚焉然則非好死而惡生也非惡¶
富貴而樂貧賤也由其道遵其理尊貴及己士不辭也¶
孔子曰富而可求雖執鞭之士吾亦為之富而不可求¶
<pb:KR3k0043_WYG_099-2b>¶
從吾所好大聖之操也詩云我心匪石不可轉也我心¶
匪席不可卷也言不失己也能不失己然後可與濟難¶
矣此士君子之所以越衆也¶
　　　獨行論　　　　　　　　　范　曄¶
孔子曰與其不得中庸必也狂狷乎又云狂者進取狷¶
者有所不為也此葢失於周全之道而取諸偏至之端¶
者也然則有所不為亦將有所必為者矣既云進取亦¶
將有所不取者矣如此性尚分流為否異適矣中世偏¶
<pb:KR3k0043_WYG_099-3a>¶
行一介之夫能成名立方者葢亦衆也或志剛金石而¶
尅捍於彊禦或意嚴冬霜而甘心於小諒亦有結朋恊¶
好幽明共心蹈義陵險死生等節雖事非通圎良其風¶
軌有足懷者而情迹殊雜難為條品片辭特趣不足區¶
别措之則事或有遺載之則貫序無統以其名體雖殊¶
而操行俱絶故總為獨行篇焉¶
　　　曽子不受魯邑　　　　　　説　苑(後同/)¶
曾子衣弊衣以耕魯君使人往致邑焉曰請以此修衣¶
<pb:KR3k0043_WYG_099-3b>¶
曽子不受反復往又不受使者曰先生非求於人人則¶
獻之奚為不受曽子曰臣聞之受人者畏人予人者驕¶
人縱子有賜不我驕也我能勿畏乎終不受孔子聞之¶
曰參之言足以全其節也¶
　　　子思辭裘¶
子思居於衛縕袍無表二旬而九食田子方聞之使人¶
遺狐白之裘恐其不受因謂之曰吾假人遂忘之吾與¶
人也如棄之子思辭而不受子方曰我有子無何故不¶
<pb:KR3k0043_WYG_099-4a>¶
受子思曰伋聞之妄與不如遺棄物於溝壑伋雖貧也¶
不忍以身為溝壑是以不敢當也¶
　　　申鳴忠孝¶
楚有士申鳴者在家而養其父孝聞於楚國王欲授之¶
相申鳴辭不受其父曰王欲相汝汝何不受乎申鳴對¶
曰舍父之孝子而為王之忠臣何也其父曰使有禄於¶
國立義於庭汝樂吾無憂矣吾欲汝之相也申鳴曰諾¶
遂入朝楚王因授之相居三年白公為亂殺司馬子期¶
<pb:KR3k0043_WYG_099-4b>¶
申鳴將往死之父止之曰棄父而死其可乎申鳴曰聞¶
夫仕者身歸於君而䘵歸於親今既去父事君得無死¶
其難乎遂辭而往因以兵圍之白公謂石乞曰申鳴者¶
天下之勇士也今以兵圍我吾為之奈何石乞曰申鳴¶
者天下之孝子也往刼其父以兵申鳴聞之必来因與¶
之語白公曰善則往取其父持之以兵告申鳴曰子與¶
吾吾與子分楚國子不與吾子父則死矣申鳴流涕而¶
應之曰始吾父之孝子也今吾君之忠臣也吾聞之也¶
<pb:KR3k0043_WYG_099-5a>¶
食其食者死其事受其禄者畢其能今吾已不得為父¶
之孝子矣乃君之忠臣也吾何得以全身援桴鼔之遂¶
殺白公其父亦死王賞之金百斤申鳴曰食君之食避¶
君之難非忠臣也定君之國殺臣之父非孝子也名不¶
可兩立行不可兩全也如是而生何靣目立於天下遂¶
自殺也¶
　　　成公趙死於宋¶
宋康公攻阿屠單父成公趙曰始吾不自知以為在千¶
<pb:KR3k0043_WYG_099-5b>¶
乗則萬乗不敢伐在萬乗則天下不敢圖今趙在阿而¶
宋屠單父則是趙無以自立也且往誅宋趙遂入宋三¶
月不得見或曰何不因鄰國之使而見之成公趙曰不¶
可吾因鄰國之使而刺之則使後世之使不信荷節之¶
信不用皆曰趙使之然也不可或曰何不因羣臣道徒¶
處之士而刺之成公趙曰不可吾因羣臣道徒處之士¶
而刺之則後世之忠臣不見信辨士不見顧皆曰趙使¶
之然也不可吾聞古之士怒則思理危不忘義必將正¶
<pb:KR3k0043_WYG_099-6a>¶
行以求之耳朞年宋康公病死成公趙曰廉士不辱名¶
信士不惰行今吾在阿宋屠單父是辱名也事誅宋王¶
朞年不得是惰行也吾若是而生何靣目而見天下之¶
士遂立槁於彭山之上¶
　　　邢蒯瞶死莊公之難¶
齊崔杼弑莊公邢蒯瞶使晉而反其僕曰崔杼弑莊公¶
子將奚如邢蒯瞶曰驅之將入死而報君其僕曰君之¶
無道也四鄰諸侯莫不聞也以夫子而死之不亦難乎¶
<pb:KR3k0043_WYG_099-6b>¶
邢蒯瞶曰善能言也然亦晚矣子早言我我能諫之諫¶
不聽我能去今既不諫又不去吾聞食其禄者死其事¶
吾既食亂君之禄矣又安得治君而死之遂驅車入死¶
其僕曰人有亂君人猶死之我有治長可母死乎乃結¶
轡自刎於車上君子聞之曰邢蒯瞶可謂守節死義矣¶
死者人之所難也僕夫之死也雖未能合義然亦有志¶
士之意矣詩云夙夜匪懈以事一人邢生之謂也孟子¶
曰勇士不忘喪其元僕夫之謂也¶
<pb:KR3k0043_WYG_099-7a>¶
　　　朱厲附死穆公之難¶
莒穆公有臣曰朱厲附事穆公不見識焉冬處於山林¶
食杼栗夏處洲澤食菱藕穆公以難死朱厲附將往死¶
之其友曰子事君而不見識焉今君難吾子死之意者¶
其不可乎朱厲附曰始我以為君不吾知也今君死而¶
我不死是果不知我也吾將死之以激天下不知其臣¶
者遂往死之¶
　　　吳季札脫劒　　　　　　　新　序(後同/)¶
<pb:KR3k0043_WYG_099-7b>¶
延陵季子將西聘晉帶寳劒以過徐君徐君觀劒不言¶
而色欲之延陵季子為有上國之使未獻也然其心許¶
之矣致使於晉而反則徐君死於楚於是脫劒致之嗣¶
君從者止之曰此吳國之寳非所以贈也延陵季子曰¶
吾非贈之也先日吾來徐君觀吾劒不言而其色欲之¶
吾為有上國之使未獻也雖然吾心許之矣今死而不¶
進是欺心也愛劒偽心㢘者不為也遂脫劒致之嗣君¶
嗣君曰先君無命孤不敢受劒於是季子以劒帶徐君¶
<pb:KR3k0043_WYG_099-8a>¶
墓樹而去徐人嘉而歌之曰延陵季子兮不忘故脫千¶
金之劒兮帶丘墓¶
　　　原憲居魯¶
原憲居魯環堵之室茨以生蓬蒿戸甕牖揉桑以為樞¶
上漏下濕匡坐而絃歌子贛聞之乗肥馬衣輕裘中紺¶
而表素軒車不容巷往見原憲原憲冠桑葉冠杖藜杖¶
而應門正冠則纓絶衽襟則肘見納屨則踵决子贛曰¶
嘻先生何病也原憲仰而應之曰憲聞之無財之謂貧¶
<pb:KR3k0043_WYG_099-8b>¶
學而不能行之謂病憲貧也非病也若夫希世而行比¶
周而交學以為人教以為己仁義之慝輿馬之飾憲不¶
忍為也子贛逡廵面有愧色不辭而去原憲曵杖拖履¶
行歌商頌而反聲滿天地如出金石天子不得而臣也¶
諸侯不得而友也故養志者忘身身且不愛孰能累之¶
詩曰我心匪石不可轉也我心匪席不可卷也此之謂¶
也¶
　　　袁族目不食盜餐¶
<pb:KR3k0043_WYG_099-9a>¶
東方有士曰袁族目將有所適而饑於道狐父之盜丘¶
人也見之下壺餐以與之袁族目三餔而能視仰而問¶
焉曰子誰也曰我狐父之盜丘人也袁族目曰嘻汝乃¶
盜也何為而食我以吾不食也兩手據地而嘔之不出¶
喀喀然遂伏地而死縣名為勝母曽子不入邑號朝歌¶
墨子回車故孔子席不正不坐割不正不食不飲盜泉¶
之水積正也族目不食而死潔之至也¶
　　　易甲不屈白公¶
<pb:KR3k0043_WYG_099-9b>¶
楚太子建以費無極之譛見逐建有子曰勝在外子西¶
召勝使治白號曰白公(子西太子建之/弟勝之叔父也)勝怨楚逐其父¶
將弑惠王及子西(惠王亦子西之叔也/姪子西恵王之)欲得易甲(人姓/名)陳士¶
勒兵以示易甲曰與我無患不富貴不吾與則此是也¶
易甲笑曰嘗言吾義矣吾子忘之乎立得天下不義吾¶
不取也威吾以兵不義吾不從也今子將弑子之君而¶
使我從子非吾前義也子雖告我以利威我以兵吾不¶
忍為也子行子之威則吾亦得明吾義也逆子以兵争¶
<pb:KR3k0043_WYG_099-10a>¶
也應子以聲鄙也吾聞士立義不争行死不鄙拱而待¶
兵顔色不變也¶
　　　莊善死白公之難¶
白公之難楚人有莊善者辭其母將往死之其母曰棄¶
其親而死其君可謂義乎莊善曰吾聞事君者内其禄¶
而外其身今所以養母者君之禄也身安得無死乎遂¶
辭而行比至公門三廢車中其僕曰子懼矣曰懼既懼¶
何不返莊善曰懼者吾私也死義吾公也聞君子不以¶
<pb:KR3k0043_WYG_099-10b>¶
私害公及公門刎頸而死君子曰好義乎哉¶
　　　衛𢎞演死懿公之難¶
衞懿公有臣曰𢎞演逺使未還狄人攻衛其民曰君之¶
所與禄位者鶴也所富者宮人也君使宫人與鶴戰余¶
焉能戰遂潰而去狄人追及懿公於滎澤殺之盡食其¶
肉獨舍其肝𢎞演至報使於肝畢呼天而號盡哀而止¶
曰臣請為表因自刺其腹内懿公之肝而死齊桓公聞¶
之曰衞之亡也以無道今有臣若此不可不存於是救¶
<pb:KR3k0043_WYG_099-11a>¶
衞於楚丘¶
　　俠¶
　　　游俠傳　　　　　　　　　司馬遷¶
韓子曰儒以文亂法而俠以武犯禁二者皆譏而學士¶
多稱於世云至如以術取宰相卿大夫輔翼其世主功¶
名俱著於春秋固無可言者及若季次原憲閭巷人也¶
讀書懷獨行君子之德義不茍合當世當世亦笑之故¶
季次原憲終身空室蓬戸褐衣疏食不厭死而已四百¶
<pb:KR3k0043_WYG_099-11b>¶
餘年而弟子志之不倦今游俠其行雖不軌於正義然¶
其言必信其行必果已諾必誠不愛其軀赴士之阨困¶
既已存亡死生矣而不矜其能羞伐其徳葢亦有足多¶
者焉且緩急人之所時有也太史公曰昔者虞舜窘於¶
井廩伊尹負於鼎爼傅說匿於傅險吕尚困於棘津夷¶
吾桎梏百里飯牛仲尼畏匡菜色陳蔡此皆學士所謂¶
有道仁人也猶然遭此菑况以中材而渉亂世之末流¶
乎其遇害何可勝道哉鄙人有言曰何知仁義已嚮其¶
<pb:KR3k0043_WYG_099-12a>¶
利者為有徳故伯夷醜周餓死首陽山而文武不以其¶
故貶王跖蹻暴戾其徒誦義無窮由此觀之竊鉤者誅¶
竊國者侯侯之門仁義存非虚言也今拘學或抱咫尺¶
之義久孤於世豈若卑論儕俗與世沉浮而取榮名哉¶
而布衣之徒設取予然諾千里誦義為死不顧世此亦¶
有所長非茍而已也故士窮窘而得委命此豈非人之¶
所謂賢豪間者邪誠使鄉曲之俠與季次原憲比權量¶
力効功於當世不同日而論矣要以功見言信俠客之¶
<pb:KR3k0043_WYG_099-12b>¶
義又曷可少哉古布衣之俠靡得而聞已近世延陵孟¶
甞春申平原信陵之徒皆因王者親屬藉於有土卿相¶
之富厚招天下賢者顯名諸侯不可謂不賢者矣此如¶
順風而呼聲非加疾其勢激也至如閭巷之俠修行砥¶
名聲施於天下莫不稱賢是為難耳然儒墨皆排擯不¶
載自秦以前匹夫之俠湮滅不見余甚恨之以余所聞¶
漢興有朱家田仲王公劇孟郭解之徒雖時扞當世之¶
文㒺然其私義廉潔退讓有足稱者名不虚立士不虚¶
<pb:KR3k0043_WYG_099-13a>¶
附至如朋黨宗彊比周設財役貧豪暴侵凌孤弱恣欲¶
自快游俠亦醜之余悲世俗不察其意而猥以朱家郭¶
解等令與暴豪之徒同類而共笑之也¶
　　　戰國任俠　　　　　　　　蘇　軾¶
　　　　(春秋之末至於戰國諸侯卿相皆争養士自/謀夫說客談天雕龍堅白同異之流下至擊)¶
　　　　(劒扛鼎雞鳴狗盗之徒莫不賔禮靡衣玉食/以館於上者何可勝數越王勾踐有君子六)¶
　　　　(千人魏無忌齊田文趙勝黄歇吕不韋皆有/客三千人而田文招致任俠姦人六萬家於)¶
　　　　(薛齊稷下談者亦千人衛文侯燕昭王太子/丹皆致客無數下至秦漢之間張耳陳餘號)¶
<pb:KR3k0043_WYG_099-13b>¶
　　　　(多士賔客厮養皆天下豪傑而田横亦有士/五百人其畧見於傳記者如此度其餘當倍)¶
　　　　(官吏而半農夫也此皆姦民蠧/國者民何以支而國何以堪乎)¶
蘓子曰此先王之所不能免也國之有姦也猶鳥獸之¶
有猛鷙昆蟲之有毒螫也區處條理使各安其處則有¶
之矣鋤而盡去之則無是道也吾考之世變知六國之¶
所以久存而秦之所以速亡者葢出於此不可以不察¶
也夫智勇辨力此四者皆天民之秀傑者也類不能惡¶
衣食以養人皆役人以自養者也故先王分天下之富¶
<pb:KR3k0043_WYG_099-14a>¶
貴與此四者共之此四者不失職則民靖矣四者雖異¶
先王因俗設法使出於一三代以上出於學戰國至秦¶
出於客漢以後出於郡縣吏魏晉以來出於九品中正¶
隋唐至今出於科舉雖不盡然取其多者論之六國之¶
君虐用其民不減始皇二世然當是時百姓無一人叛¶
者以凡民之秀傑者多以客養之不失職也其力耕以¶
奉上皆椎魯無能為者雖欲怨叛而莫為之先此其所¶
以少安而不即亡也始皇初欲逐客用李斯之言而止¶
<pb:KR3k0043_WYG_099-14b>¶
既并天下則以客為無用於是任法而不任人謂民可¶
以恃法而治謂吏不必才取能守吾法而已故墮名城¶
殺豪傑民之秀異者散而歸田畆向之食於四公子吕¶
不韋之徒者皆安歸哉不知其能槁項黄馘以老死於¶
布褐乎抑將輟耕太息以俟時也秦之亂雖成於二世¶
然使始皇知畏此四人者有以處之使不失職秦之亡¶
不至若是速也縱百萬虎狼於山林而饑渇之不知其¶
將噬人世以始皇為智吾不信也楚漢之禍生民盡矣¶
<pb:KR3k0043_WYG_099-15a>¶
豪傑宜無幾而代相陳豨從車千乗蕭曹為政莫之禁¶
也至文景武之世法令至密然吳濞淮南梁王魏其武¶
安之流皆争致賔客世主不問也豈懲秦之禍以為爵¶
禄不能盡縻天下士故少寛之使得或出於此也邪若¶
夫先王之政則不然曰君子學道則愛人小人學道則¶
易使也嗚呼此豈秦漢之所及也哉¶
　　　論刺客　　　　　　　　　蘇　轍¶
周衰禮義不明而小人奮身以犯上相夸以為賢孔子¶
<pb:KR3k0043_WYG_099-15b>¶
疾之齊豹以衛司寇殺衛侯之兄縶蔡公孫翻以大夫¶
弑其君申春秋皆書盜而不名所謂求名而不得者也¶
太史公傳刺客凡五人皆豹翻之類耳而其稱之不容¶
口失春秋之意矣獨豫讓為舊君報趙襄子有古復讐¶
之義如荆軻刺秦始皇雖始皇以强暴失天下心聞者¶
快之要以盜賊乗人主不意法不可長也至曹沬之事¶
予以左氏考之魯莊公十年沬始以謀干莊公公用之¶
敗齊於長勺自是魯未甞敗十三年而㑹齊侯于柯安¶
<pb:KR3k0043_WYG_099-16a>¶
得所謂三戰三敗沬以匕首刼齊桓求侵地者哉始公¶
羊髙采異說載沬事於春秋其後戰國游士多稱沬以¶
為口實而實非也莊公之禦齊沬問所以戰以小惠小¶
信不足恃惟忠為可以一戰沬葢知義者也而肯以其¶
身為刺客之用乎春秋宋楚盟於城下齊魯盟於夾谷¶
皆以要盟不書書平及㑹而已使沬信以匕首刼桓公¶
得非要盟乎而春秋書公㑹齊侯盟於柯足以知其非¶
要盟也是以削去曹沬而録其四人然亦非所謂賢也¶
<pb:KR3k0043_WYG_099-16b>¶
　　　書刺客傳後　　　　　　　王安石¶
曹沬將而亡人之城又刼天下盟主管仲因弗倍以市¶
信一時可也予獨怪智伯國士豫讓豈顧不用其䇿耶¶
讓誠國士也曽不能逆策三晉救智伯之亡一死區區¶
尚足校哉其亦不欺其意者也聶政售於嚴仲子荆軻¶
豢於燕太子丹此兩人者汚隱困約之時自貴其身不¶
妄願知亦曰有待焉彼挾道德以待世者何如哉¶
　　　西漢游俠傳論　　　　　　班　固¶
<pb:KR3k0043_WYG_099-17a>¶
古者天子建國諸侯立家自卿大夫以至於庶人各有¶
等差是以民服事其上而下無覬覦孔子曰天下有道¶
政不在大夫百官有司奉法承令以修所職失職有誅¶
侵官有罰夫然故上下相順而庶事理焉周室既微禮¶
樂征伐自諸侯出桓文之後大夫世權陪臣執命陵夷¶
至於戰國合從連衡力政争彊繇是列國公子魏有信¶
陵趙有平原齊有孟甞楚有春申皆藉王公之勢競為¶
游俠鷄鳴狗盜無不賔禮而趙相虞卿棄國捐君以周¶
<pb:KR3k0043_WYG_099-17b>¶
窮交魏齊之厄信陵無忌竊符矯命戮將專師以赴平¶
原之急皆以取重諸侯顯名天下搤掔(古腕/字)而游談者¶
以四豪為稱首於是背公死黨之議成守職奉上之義¶
廢矣及至漢興禁網疏闊未之匡改也是故代相陳豨¶
從車千乗而吳濞淮南皆招賔客以千數外戚大臣魏¶
其武安之屬競逐於京師布衣遊俠劇孟郭解之徒馳¶
騖於閭閻權行州域力折公侯衆庶榮其名迹凱而慕¶
之雖其陷於刑辟自與殺身成名若季路仇牧死而不¶
<pb:KR3k0043_WYG_099-18a>¶
悔也故曽子曰上失其道民散久矣非明王在上示之¶
以好惡齊之以禮法民曷繇知禁而反正乎古之正法¶
五伯三王辠人也而六國五伯之辠人也夫四豪者又¶
六國之辠人也况於郭解之倫以匹夫之細竊生殺之¶
權其辠已不容於誅矣觀其温良泛愛振窮周急謙退¶
不伐亦皆有絶異之姿惜乎不入於道徳茍放縱於末¶
流殺身亡宗非不幸也自魏其武安淮南之後天子切¶
齒衛霍改節然郡國豪傑處處各有京師親戚冠葢相¶
<pb:KR3k0043_WYG_099-18b>¶
望亦古今常道莫足言者唯成帝時外家王氏賔客為¶
盛而樓護為帥及王莽時諸公之間陳遵為雄閭里之¶
俠原渉為魁¶
　　　漢紀游俠論　　　　　　　荀　悦¶
世有三遊德之賊也立氣勢作威福結私交以立强於¶
世者謂之遊俠飾辨辭設詐謀馳逐於天下以要時勢¶
者謂之遊說色取仁以合時好連黨類立虚譽以為權¶
利者謂之遊行此三者傷道害德敗法惑世亂之所由¶
<pb:KR3k0043_WYG_099-19a>¶
生也國有四民各修其業不由四民之業者謂之姦民¶
奸民不生王道乃成凡此三逰生於季世制度不立綱¶
紀弛廢以毁譽為榮辱以喜怒為賞罰是以奔走馳騁¶
越職僭度飾華廢實競趣時利簡父兄之尊而崇賔客¶
之禮薄骨肉之恩而篤朋友之愛忘修身之道而求衆¶
人之譽割衣食之業以供饗宴之好苞苴盈於門庭聘¶
問交於道路書記繁於公文私務衆於官事於是流俗¶
成而正道壞矣是以聖王在上經國序民正其制度善¶
<pb:KR3k0043_WYG_099-19b>¶
惡要於功罪而不淫於毁譽聽其言而責其事舉其名¶
而指其實故虚偽之行不得設誣罔之辭不得行有罪¶
惡者無僥倖無罪過者不憂懼請謁無所行貨賂無所¶
用養之以仁惠文之以禮樂則風俗定而大化成矣¶
　　　秀州刺客　　　　　　　　羅大經¶
苗劉之亂張魏公在秀議舉勤王之師一夕獨坐從者¶
皆寢忽一人持刃立燭後公知為刺客徐問曰豈非苗¶
傅劉正彦遣汝來殺我乎曰然公曰若是則取吾首以¶
<pb:KR3k0043_WYG_099-20a>¶
去可也曰我亦知書寧肯為賊用况公忠義如此豈忍¶
害公恐公防閑不嚴有繼至者故來相告爾公問欲金¶
帛乎笑曰殺公何患無然則留事我乎曰我有老母在¶
河北未可留也問其姓名俛而不答攝衣躍而登屋屋¶
瓦無聲方月明去如飛明日公命取死囚斬之曰夜來¶
獲奸細公後嘗牧河北物色之不可得此又賢於鉏麑¶
矣孰謂世間無竒男子乎殆唐劒客之流也¶
　¶
<pb:KR3k0043_WYG_099-20b>¶
　¶
　¶
　¶
　¶
　¶
　¶
　¶
　稗編卷九十九¶
