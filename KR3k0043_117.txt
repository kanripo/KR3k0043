# -*- mode: mandoku-view; -*-
#+TITLE: 稗編
#+DATE: 2015-08-24 23:32:05.454632
#+PROPERTY: ID KR3k0043
#+PROPERTY: BASEEDITION WYG    
#+PROPERTY: JUAN 卷一百十七
<pb:KR3k0043_WYG_117-1a>¶
欽定四庫全書¶
　稗編卷一百十七　　　　眀　唐順之　撰¶
　　兵四¶
　　　宋邊兵議(河北/守備)　　(程/韓)　(琳/琦)　(夏/韓)　(竦/絳)¶
契丹使来議闗南地朝廷經制河北武偹議者欲増兵¶
屯程琳自大名府徙安撫陕西上言曰河朔地方數千¶
里連城三十六民物繁庶川原坦平自景徳以前邊數¶
有警官軍雖衆罕有成功葢定州真定府髙陽闗三路¶
<pb:KR3k0043_WYG_117-1b>¶
之兵形勢不接召發之際交錯非便况建全魏以制北¶
方而兵𨽻定州真定府路其勢倒置請以河朔兵為四¶
路以鎮定十州軍為一路合兵十萬人髙陽闗十一州¶
軍為一路合兵八萬人滄覇七州軍為一路合兵四萬¶
人北京九州軍為一路合兵八萬人其駐泊鈐轄都監¶
各掌訓練使士卒習聞主將號令急緩即成部分天子¶
下其章判大名府夏竦奏鎮定二路當内外之衝萬一¶
有警各籍重兵控守要害迭為應援若合為一則兵柄¶
<pb:KR3k0043_WYG_117-2a>¶
太重減之則不足以備敵又滄州久𨽻髙陽闗道里頗¶
近瀕海斥鹵地形沮洳東北三百里野無民居非賊蹊¶
徑萬有一警可決漳御河東灌塘淀隔越賊兵未易奔¶
衝不必别建一路惟北京為河朔根本宜宿重兵控扼¶
大河南北内則屏蔽王畿外則聲援諸路請以大名府¶
澶懐衛濵棣徳博州通利軍建為北京路四路各置都¶
總管副都總管一人鈐轄二人都監四人平時秪以河¶
北安撫使總制諸路有警即北京置四路行營都總管¶
<pb:KR3k0043_WYG_117-2b>¶
擇嘗任兩府重臣為之議未決竦入為樞宻使賈昌朝¶
判大名府復命規度昌朝請如竦議惟保州沿邊巡檢¶
并雄覇滄州界河二司兵馬國初以来拓邊最號强勁¶
今未有所𨽻請立沿邊巡界司𨽻定州路界河司𨽻髙¶
陽闗路於是下詔分河北兵為四路北京澶懐衛徳博¶
濵棣乾寧州通利保順軍合為大名府路瀛莫雄覇貝¶
冀滄州永静乾寧保定信安軍合為髙陽闗路鎮刑洺¶
相趙磁州合為真定府路保深祁州北平廣信甘肅順¶
<pb:KR3k0043_WYG_117-3a>¶
安永寧軍合為定州路凡兵屯將領悉如其議韓琦謂¶
兵勢太分請合定州真定府為一髙陽闗大名府為一¶
朝廷以更新甫置不報熙寧初嘗與輔臣論河北守備¶
韓絳等曰漢唐重兵皆在京師其邊戍裁足守備而已¶
故邊無横費彊本弱末其勢亦順開元後有事四夷權¶
臣皆節制一方重兵在西北天寳之亂由京師空虚賊¶
臣得以肆志也帝曰邊上老人亦謂今之邊兵過於昔¶
時其勢如倒植浮圖朕亦每以此為念也五年詔徙河¶
<pb:KR3k0043_WYG_117-3b>¶
州軍馬駐熙州熙州軍馬駐通逺軍追召易集可省極¶
邊軍儲帝嘗曰窮吾國用者冗兵也其議徙軍於内郡¶
以弓箭手代之冀省邊費¶
　　　邊防利害議　　　　　　　(鄭康僅趙挺之/張  國)¶
崇寧三年熙河路都轉運使鄭僅奉詔相度措置熙河¶
疆邊防利害僅奏朝廷給田養漢蕃弓箭手本以藩扞¶
邊面使顧慮家産人自為刀今拓境益逺熙秦漢蕃弓¶
箭手乃在腹裏理合移出然人情重遷乞其家選一丁¶
<pb:KR3k0043_WYG_117-4a>¶
官給口糧團成耕夫使佃官莊遇成熟日除糧種外半¶
入官半給耕夫候稍成次第聽其所便從之五年趙挺¶
之言湟鄯之復嵗費朝廷供億一千五百餘萬鄭僅初¶
建官莊之議朝廷令㑹計其嵗入凡五莊之入乃能支¶
一莊之費葢鄯湟乃蕃之二小國湟州謂之邈川鄯州¶
謂之青唐與河南本為三國其地濵河多沃壤昔三國¶
分據時民之供輸於國厚而又每族各有酋長以統領¶
之皆衣食贍足取於所屬之民自朝廷收復以来名為¶
<pb:KR3k0043_WYG_117-4b>¶
使蕃民各占舊地以居以食屢更戰鬭殺戮竄逐所存¶
無幾今兵將官帥臣知州多召閒民以居貪冒者或受¶
金乃與之地又私取其羊馬駞畜然無一毫租賦供官¶
若以昔輸於三國者百分之一入於縣官即湟州資費¶
有餘矣帝深然之翌日知樞宻院張康國入見力言不¶
可使新民出租恐致擾動衆情且言蕃民既刺手背為¶
兵安可更出租賦帝因宣諭新民不可揺動兼已令多¶
招弓箭手矣挺之奏弓箭手官給以地而不出租此中¶
<pb:KR3k0043_WYG_117-5a>¶
國法也若蕃兵則有舊俗既輸納供億之物出戰又人¶
皆為兵非弓箭手之比今朝廷所費不貲經營數年得¶
此西蕃之地若無一毫之入而官吏戍卒饋餉之費皆¶
出於朝廷何計之拙也帝曰已令姚雄經畫時累詔令¶
雄括空閒地召人耕墾出課故深以挺之所奏為然挺¶
之又云鄯湟之復羗人屢叛溪撦羅撒走降夏國夏國¶
納之時時冦邊兵不解嚴而饋運極艱和糴入粟鄯州¶
以每石價至七十貫湟州五十餘貫葢倉塲利於客人¶
<pb:KR3k0043_WYG_117-5b>¶
入中乞取而官吏利於請給斛斗中官獲利百倍人人¶
皆富是以上下相蒙而為朝廷之害¶
　　　論土兵之利　　　　　　　何　常¶
政和三年秦鳳路經畧安撫使何常奏自古行師用兵¶
或騎或歩率因地形兵法曰蕃兵惟勁馬奔衝漢兵惟¶
彊弩掎角葢蕃長於馬漢長於弩也今則不然西賊有¶
山間部落謂之歩䟦子者上下山坡出入谿澗最能踰¶
髙超逺輕足善走有平夏騎兵謂之鐡鷂子者百里而¶
<pb:KR3k0043_WYG_117-6a>¶
走千里而期最能倐徃忽来若電擊雲飛每於平原馳¶
騁之處遇敵則多用鐡鷂子以為衝冒奔突之兵山谷¶
深險之處遇敵則多用歩䟦子以為擊刺掩襲之用此¶
西人歩騎之長也我諸路並塞之民皆是弓箭手地分¶
平居以田獵騎射為能緩急以追逐馳騁相尚又沿邊¶
土兵習於山川慣於馳驟闗東戍卒多是硬弩手及摽¶
牌手不惟扞賊勁矢亦可使賊馬驚潰此中國歩騎之¶
利也至道中王超丁罕等討繼遷是時馬上用弩遇賊¶
<pb:KR3k0043_WYG_117-6b>¶
則萬弩齊發賊不能措手足而遁又元豐間劉昌祚等¶
趨靈州賊衆守隘官軍不能進於是用牌子為先鋒賊¶
下馬臨官軍其勢甚盛昌祚等乃以牌子踢跳閃爍振¶
以響環賊馬驚潰若遇賊於山林險隘之處先以牌子¶
扞賊次以勁弓彊弩與神臂弓射賊先鋒則矢不虚發¶
而皆穿心達臆矣或遇賊於平原曠野之間則馬上用¶
弩攅射可以一發而盡殪兼牌子與馬上用弩皆已試¶
之效不可不講前所謂勁馬奔衝彊弩掎角其利兩得¶
<pb:KR3k0043_WYG_117-7a>¶
之而賊之歩䟦子與鐡鷂子皆不足破也又歩兵之中¶
必先擇其魁健材力之卒皆用斬馬刀别以一將統之¶
如唐李嗣業用陌刀法遇鐡鷂子衝突或掠我陣脚或¶
踐踏我歩人則用斬馬刀以進是取勝之一奇也¶
　　　論沿邊守禦　　　　　　　葉　適¶
新史叙羣盗亡唐其一因王處存定京師悲唐室屏翰¶
皆為朱温剪覆甚於夷狄荆舒之害其二謂王重榮似¶
覇而非其三惜楊行宻無覇材不能提兵為四方倡以¶
<pb:KR3k0043_WYG_117-7b>¶
興王室其四鄙髙仁厚田頵朱延夀材不足為吳蜀之¶
老夫唐自天寶失馭無故𤓰分為藩鎮夷虜盜賊據天¶
下要㑹百餘年禍日深内有中官為疽根廢立生殺出¶
其手至於驕卒饑民相扇四起壊於黄巢秦宗權極於¶
朱温李克用禆劫特剽倐敗忽成随所建置而得將相¶
坐待滅盡豈有救法尚欲責重榮行宻桓文之功而以¶
管仲狐偃望其下耶歴觀前世周晉以諸侯王漢以外¶
戚宦豎秦及隋唐以盗賊其勢已成雖聖賢復出無益¶
<pb:KR3k0043_WYG_117-8a>¶
之空談猶不能容口而况為之者欲措手哉已徃之事¶
不足追議本朝立國幸無前世之患獨有夷狄對立須¶
為服弱使弱而常安甘於屈服何所計惜然當真宗仁¶
宗太平盛時已不敢保有中原至靖康果失之自建炎¶
以後所願保有者江淮吳蜀而已然烏珠一渡江則江¶
東西兩浙皆震蕩幾不可立中間凌突淮漢聲言渡江¶
縱横破碎難於補葺者凡數四焉夫極盛不免衰㣲之¶
形已安常有覆亡之懼所恃者惟有納賂請和堅守不¶
<pb:KR3k0043_WYG_117-8b>¶
背約耳况舊敵垂亡與新敵並行人事草創和成永好¶
直指江淮所在城戍望風奔遁我雖無虐政慝徳可以¶
召亡而敵威所加自然有土奔瓦解之勢然則安樂無¶
虞引日玩嵗而傾壊常臨於目前未知執事者何以救¶
之是其證雖與前世不同而同歸於亡則有甚矣故余¶
素論常欲於㳂邊牢作家計壯固藩墻以保堂奥之安¶
且漢淮沃壤形勝控扼直以並塞視為棄物今若取淮¶
五十里間比其室廬時其耕稼什伍而用之虜來必捍¶
<pb:KR3k0043_WYG_117-9a>¶
於垣塹之上長㦸勁弩持滿以待則自此以南人情帖¶
然蚤卧晏起無朝夕之憂矣此今日救法百年之利也¶
或曰自古未有㳂邊二千餘里縻費數千億萬尺寸而¶
守其地若是之拙者然不思今日甚有費數千萬億為¶
無益之用嵗嵗無窮未嘗敢一毫削損而獨此之吝何¶
哉又請以一家譬之夫富者多積厚藏廣宅羙室聚子¶
孫而居何嘗不髙墻垣實僮僕備守不使彊隣暴客輕¶
輙窺伺而後得安者天下與一家何異盡沿邊道里費¶
<pb:KR3k0043_WYG_117-9b>¶
數千億萬尺寸備守乃事理當然安有袒裼空洞示人¶
以室家之好皇皇於内而反不汲汲於外者歟孔子曰¶
㣲管仲吾其被髮左袵矣不然以堯舜文武所傳之衣¶
冠禮樂道徳仁義將一舉而棄之吾不知所稅駕矣¶
　　　論河朔沿邊宜用土兵　　　蘇　軾¶
臣切見北邊久和河朔無事沿邊諸郡軍政少弛將驕¶
卒隋緩急恐不可用武藝軍裝皆不逮陕西河東逺甚¶
雖據即目邊防事勢三五年間必無警急然居安慮危¶
<pb:KR3k0043_WYG_117-10a>¶
有國之常備事不素講難以應變臣觀祖宗以来沿邊¶
要害屯聚重兵正以壯國威而消敵謀葢所謂先聲後¶
實形格勢禁之道耳若進取深入交鋒兩陣猶當雜用¶
禁旅至於平日保境備禦小寇即須専用極邊土人此¶
古今不易之論也晁錯與漢文帝畫備邊䇿不過二事¶
其一曰徙逺方以實空虚其二曰制邊縣以備敵國寶¶
元慶厯中趙元昊反屯兵四十餘萬招刺宣毅保捷二¶
十五萬人皆不得其用卒無成功范仲淹劉滬种世衡¶
<pb:KR3k0043_WYG_117-10b>¶
等務整緝蕃漢熟戸弓箭手所以封殖其家砥礪其人¶
者非一道藩籬既成賊来無所得故元昊復臣今河朔¶
西路被邊州軍自澶淵講和以来百姓自相團結為弓¶
箭社不論家業髙下户出一人又自相推擇家資武藝¶
衆所服者為社頭社副録事謂之頭目帶弓而鋤佩劍¶
而樵出入山岅飲食長技與敵國同私立賞罰嚴於官¶
府分畨巡邏鋪屋相望若透漏北賊及本土彊盜不獲¶
其當畨人皆有重罰遇其警急擊鼓頃刻可致千人器¶
<pb:KR3k0043_WYG_117-11a>¶
甲鞍馬常若宼至葢親戚墳墓所在人自為戰敵深畏¶
之先朝名臣帥定州者韓琦龎籍皆加意拊循其人以¶
為爪牙耳目之用而籍又增損其約束賞罰熙寧六年¶
行保甲法彊壯弓箭社並行廢罷熙寧七年應兩地供¶
輸人戸除元有弓箭社彊壯并義勇之類並依舊存留¶
外更不編排保甲看詳上件兩次聖㫖除兩地供輸村¶
分方許依舊置弓箭社其餘並合廢罷雖有上件指揮¶
公私相承元不廢罷只是令弓箭社兩丁以上人户兼¶
<pb:KR3k0043_WYG_117-11b>¶
充保甲以至逐捕本界及他盜賊並皆驅使弓箭社人¶
户用命捉殺見今州縣全藉此等寅夜防拓灼見弓箭¶
社實為邊防要用其勢決不可廢但以兼充保甲之故¶
召集追呼勞費失業今雖名目俱存責其實用不逮徃¶
日臣竊謂陕西河東弓箭手官給良田以備甲馬今河¶
朔沿邊弓箭皆是人户祖業田産官無絲毫之損而捐¶
軀捍邊器甲鞍馬與陕西河東無異苦樂相逺未盡其¶
宜近日覇州文安縣及真定府北砦皆有北賊驚劫人¶
<pb:KR3k0043_WYG_117-12a>¶
户捕盜官吏拱手相視無如之何以驗禁軍弓手皆不¶
得力向使州縣逐處皆有弓箭社人户致命盡力則北¶
賊豈敢輕犯邊砦如入無人之境臣已戒飭本路將吏¶
申嚴賞罰加意拊循其人輙復拾用龎籍舊奏約束稍¶
加増損别立條目欲乞朝廷立法少賜優異明設賞罰¶
以示懲勸今已宻切取㑹到本路極邊定保兩州安肅¶
廣信順安三軍邊面七縣一砦内管自来團結弓箭社¶
五百八十八社六百五十一火共計三萬一千四百一¶
<pb:KR3k0043_WYG_117-12b>¶
十一人若朝廷以為可行立法之後更敕將吏常加拊¶
循使三萬餘人分番晝夜巡邏盜邊小寇来即擒獲不¶
至埋伏以生戎心而事皆循舊無所改作敵不疑畏無¶
由生事有利無害較然可見¶
　　　論熟户不可倚為正兵　　　范仲淹¶
慶厯二年知青澗城种世衡奏募蕃兵五千&ZX-111c82;右手虎¶
口為忠勇字𨽻折馬山族言者因請募熟户給以禁軍¶
廪賜使戍邊悉罷正兵下四路安撫使議環慶路范仲¶
<pb:KR3k0043_WYG_117-13a>¶
淹言熟户戀土田䕶老弱牛羊遇賊力戰可以藩蔽漢¶
户而不可倚為正兵大率蕃情黠詐畏彊凌弱常有以¶
制之則服從可用如倚為正兵必至驕蹇又今蕃部都¶
虞候至副兵馬使奉錢止七百悉無衣廪若長行遽得¶
禁兵奉給則蕃官必生徼望况嵗罕見敵何用長與廪¶
給且錢入熟户蕃部資市羊馬青鹽轉入河西亦非䇿¶
也若遇有警旋以金帛募勇猛為便議遂格¶
　　　論用西邊蕃兵　　　　　　(王安石/王  韶)¶
<pb:KR3k0043_WYG_117-13b>¶
六年帝謂輔臣曰洮西香子城之戰官軍貪功有斬巴¶
氊角部蕃兵以效級者人極嗟憤昔李靖分漢蕃兵各¶
為一隊無用衆之紛亂王安石進曰李靖非素拊循蕃¶
者也故其教兵當如此今熙河蕃部皆為我用則當稍¶
以漢法治之使久而與漢兵如一武王用㣲盧彭濮人¶
但為一法今宜令蕃兵稍與漢同與蕃賊異必先錄用¶
其豪傑漸以化之此用夏變夷之術也帝乃詔王韶議¶
其法帝曰岷河蕃部族帳甚衆儻撫御咸得其用可以¶
<pb:KR3k0043_WYG_117-14a>¶
坐制西夏亦所謂以蠻夷攻蠻夷者也陕西極塞儻㑹¶
合訓練為用兵之勢以愾敵人彼必随而聚兵以應我¶
頻年如此自致困弊兵法所謂佚能勞之者也安石對¶
曰朝廷當先為不可勝聚糧積財選兵而已新附之羗¶
厚以爵賞收其豪傑賜之堅甲利兵以激其氣使人人¶
皆有趨赴之志待我體彊力充鼓行而西將無不可者¶
馮京王珪曰儻如聖䇿多方以誤之彼既疲於㸃集而¶
我無攻取之實久之必不我應因爾舉兵若蹈無人之¶
<pb:KR3k0043_WYG_117-14b>¶
境矣帝曰此正晉人取吳之䇿也夫欲經營四夷宜無¶
先於此矣帝嘗謂蕃部未嘗用兵恐以虚名内附臨事¶
不可使安石對曰剛克柔克所用有宜王韶以為先以¶
恩信結納其人有彊梗不服者乃以殺伐加之大抵蕃¶
部之情視西夏與中國彊弱為向背若中國形勢彊附¶
中國為利即不假殺伐自當堅附矧蕃部之俗既宗貴¶
種又附彊國今用木征貴種等三人又稍以恩信收蕃¶
部則中國形勢愈彊恐不假殺伐而所附蕃部自可制¶
<pb:KR3k0043_WYG_117-15a>¶
使帝以為然是時王韶拓熙河地千二百里招附三十¶
餘萬口安石奏曰今以三十萬之衆漸推文法當即變¶
其夷俗然韶所募勇敢士九百餘人耕田百頃坊三十¶
餘所蕃部既得為漢而其俗又賤土貴貨漢人得以貨¶
與蕃部易田蕃人得貨兩得所欲而田疇墾貨殖通蕃¶
漢為一其勢易以調御請令韶如諸路以錢借助收息¶
又捐百餘萬緡養馬於蕃部且什伍其人奬勸以武藝¶
使其人民富足士馬彊盛奮而使之則所向可以有功¶
<pb:KR3k0043_WYG_117-15b>¶
今蕃部初附如洪荒之人唯我所御而已¶
　　　論邕管事宜(責用州/峒之酋)　　　　王安石¶
兩江溪峒非獨為邕筦之藩籬實二廣所恃以安者也¶
然而州峒無城壁不足以守禦道路散漫不足以控扼¶
其有可勝之勢者生齒三十餘萬衆而已以山川之險¶
阻而生長於其間又漸被聲教百年之久豈無可用之¶
材然上之人未能固結其腹心是以雖欲自效犬馬不¶
可得也夫欲知外蠻之情莫如用兩江州峒之民率兩¶
<pb:KR3k0043_WYG_117-16a>¶
江州峒之民莫如責兩江州峒之酋首今兩江州峒酋¶
首有材力足以服衆有計數足以料事有勇足以赴功¶
有惠足以使人有桀黠者有姦詐者有塞實者上之人¶
未必盡知知之未必能用用之未必能盡其才此所以¶
熙寧中交賊長驅圍邕州城凡四十餘日而兩江州峒¶
之酋偃然坐視無一人出力率衆以為之援助者非條¶
法之不嚴良由平日不假之以事權所以上不能相及¶
一旦緩急左江之視右江田州之視凍州無以異於胡¶
<pb:KR3k0043_WYG_117-16b>¶
人之視越人爾為爾而我為我也大抵峒酋畜積豐足¶
所以好名而不甚嗜利可以賞勸難以威勝為邕守者¶
刑法苛察則怨望必生體貌髙嚴則下情不達嗇其貨¶
財則不足以致其力畧其功賞則不足以盡其心此其情¶
不可不知也若夫峒民則性氣愚弱而生事苟簡無懐¶
土之思冬被鵝毛木棉以為裘夏緝蕉竹麻苧以為衣¶
團飯掬水終日饜飽屋不置竈不穿井不畜糧其養生¶
䘮死之具悉宂土以藏謂之地穴髙險崖巖之上各安¶
<pb:KR3k0043_WYG_117-17a>¶
巢宂一有寇至舉家以登矢石所不能及謂之山塞為¶
邕守者少科率其力役寛禁約使之易避厚勸賞使之¶
樂趨則居處得以安事藝得以精不然則煩擾困苦不¶
勝其弊去而之他州峒入外界者有之矣今兩江團結¶
係籍丁壯十萬餘人左江如安平州七源州思明州西¶
平州籠州禄州古甑峒羅徊峒武徳峒右江如田州凍¶
州兼州隆州忠州安徳州則曾經戰鬭人人可用外蠻¶
嘗畏之若其餘州峒則彊弱能否相半耳其酋首之家¶
<pb:KR3k0043_WYG_117-17b>¶
最得力者惟家奴及田子甲也因攻打山獠有以牛布¶
博買有因嫁娶所得生口皆以男女相配給田與耕専¶
習武藝世為賤𨽻謂之家奴其選擇管内丁壯事藝精¶
彊之人與免諸般科率工役則謂之田子甲又謂之馬¶
前牌大州峒有五百人其次不下三二百人皆其自衛¶
之親兵也大率人材輕勁善走耐辛苦以皮為屐陟髙¶
渉深如履平地遇有事宜倚山靠險乗間伺隙敵未易¶
當若施之平原曠野教以陣隊授之節制則非其所宜¶
<pb:KR3k0043_WYG_117-18a>¶
矣所用器械則有桶子甲長鎗手標徧刀遏鏟牌山弩¶
竹箭桄榔木箭遇敵則以標牌在前長鎗山弩夹以跳¶
一於進前而不慮其旁後也交趾用兵亦多如此箭羽¶
以木葉而不施鏃塗之毒藥勿問久近臨用時漬以薑¶
汁發其藥刀兩江俱有毒藥而出吳峒者為最緊也田¶
凍忠江等州産鐡歸化順安州城計貢緑等峒産銅凍¶
州安平州産漆難得魚膠以生牛皮爛蒸細搗以製造¶
兵器亦甚牢固凍州所打徧刀諸蠻尤貴之以斬牛多¶
<pb:KR3k0043_WYG_117-18b>¶
寡定其價直連斬五牛而芒刃不鈍者其直亦五牛也¶
又作蛾眉小刀男女老少皆佩之以防中藥箭則用此¶
刀剜去&ZX-111c34;肉得不死也¶
　　　海防　　　　　　　　　　考　索¶
江淮手足也海口咽喉也京畿腹心也錢塘面瞰浙江¶
去淮有千里之遥渉海無半日之頃江淮固要津守禦¶
既備倉卒有警未足為腹心憂巨海梯航快風順水自¶
海而入京畿不信宿而即𢷬吾腹矣視江淮之師雖列¶
<pb:KR3k0043_WYG_117-19a>¶
百萬各監守禦豈能應緩急之援今日海防之兵如許¶
浦如定川雖有之然許浦之屯深入於長江之口僅可¶
為長江之蔽定川之屯僻處於四明之海濵僅足為四¶
明之備其於京畿海門勢甚遼逺若不相闗萬一不虞¶
則許浦至海門不翅百里定川抵浙江徃来亦三兩日¶
何以相援耶今日之要害在浙則金山海門明州定海¶
秀州海鹽是也在淮則通州料角泰州石港建康土山¶
江乗是也¶
<pb:KR3k0043_WYG_117-19b>¶
海門秀州金山為江浙海門之要衝金主亮所謂夜半過¶
海門山未明抵我京師者指此¶
定海敵舟由海北岸来則至明州定海¶
海鹽敵舟由海南岸来則至秀州海鹽¶
土山江乗建康上元縣東南三十里有土山西北十七¶
里有江乗蔡謨備石季龍處¶
料角石港沈與求謂水勢湍急海舟至此必得沙上水¶
手方能轉入者指此¶
<pb:KR3k0043_WYG_117-20a>¶
蔡謨備石季龍晉石季龍於青州造船數百掠沿海諸¶
縣朝廷以為憂蔡謨遣徐元等守中州并設募取季龍¶
舟船是時謨統七千人所戍東止土山江乗鎮守八所¶
城壘凡十一處烽火樓望十餘處葢季龍謀出海道口趨¶
建康如土山江乗此其要津也¶
頥浩言避寇不如禦寇宋朝建炎四年敵退吕頥浩言¶
朝廷集海舟于四明必為避寇之備夫備寇固當預辦¶
然禦寇之計尤不可緩¶
<pb:KR3k0043_WYG_117-20b>¶
防海委沿江太尉言者論防海利害莫若委之沿海太¶
尉及民社兵大抵海舟不能齊一来集而繫之必可成¶
功韶從之¶
沈與求備海紹興二年逆豫於京東造舟沈與求言海¶
道當防言者多欲於明州向頭設備使賊舟得至向頭¶
則已入吾腹心之地矣如通州料角泰州石港水勢湍¶
險海舟至此必得沙上水手方能轉入倘於此為備盡¶
拘水手則虜亦烏能衝突望廟謨早定詔付頥浩¶
<pb:KR3k0043_WYG_117-21a>¶
仇愈為沿海制置先是創沿海制置使以集撰仇愈為¶
之建司於浙西吕頥浩言近創此司最為得䇿然虜舟¶
從海東来有二道一自海北岸来至明之定海一自南¶
岸来至秀之海鹽萬一有警逺不能及乞今愈専管浙¶
西别命人管浙東從之¶
張浚條海道利害十年福建安撫張浚條海道利害大¶
治海舟至千艘為直指山東之計以俟朝命¶
汪澈論備海道三十一年澈言嚴備海道以遏其牽制¶
<pb:KR3k0043_WYG_117-21b>¶
李寳駐江隂命浙西總管李寳駐江隂以防海道¶
李寳海州之捷七月金主亮遣蘓保衡統水兵由海道將¶
趨二浙鄭嘉努副之寳遣子公佐同將官邊士寧潜入¶
敵境伺動静士寧回言公佐侠歸正言魏勝得海州矣¶
寳大喜趨其下乗機進發寳舟師至東海縣時敵圍海¶
州寳麾兵登岸敵驚引去時山東豪傑王正修等争應¶
為援寳與子公佐引舟師至宻之膠西石臼島而敵舟¶
已出海口泊唐島相距止一山候風即南不知王師猝¶
<pb:KR3k0043_WYG_117-22a>¶
至寳禱于石臼祈風助順丙寅風雨南来衆喜争奮引¶
㠶俄頃過山薄敵敵驚失措虜㠶皆以錦纈為之彌亘¶
數里忽為波濤捲聚一隅窮促揺兀無復行次寳以火¶
箭射之煙熖随發延燒數百人不及者猶前拒寳命健¶
士登其舟以短兵擊刺殪之降者三千人獲完顔鄭嘉¶
努六人斬之惟保衡未發舟旋自經死得獻議造舟人¶
倪詢商簡梁三兒皆淮浙奸民為敵嚮道時寳欲前進¶
聞亮已濟淮旋駐東海視緩急為援¶
<pb:KR3k0043_WYG_117-22b>¶
葉義問論土豪軍義問為報謝使回言今江淮既有師¶
屯獨海道宜備臣謂土豪官軍不可雜處葢土豪諳練¶
海道之險夷海之食利能役使船户若雜以官軍彼此氣¶
不相下難以協濟欲於沿海要處分寨以土豪為寨主¶
令随其便使土豪撓於舟揖之間官軍阨於塘岸之口¶
此䇿之上也¶
　　　元鎮戍　　　　　　　　　元　志¶
世祖之時海宇混一命宗王將兵鎮邊徼襟喉之地而¶
<pb:KR3k0043_WYG_117-23a>¶
河洛山東據天下腹心則以蒙古特黙齊軍列大府以¶
屯之淮江以南地盡南海則名藩列郡又各以漢軍及¶
新附等軍戍焉皆世祖宏規逺畧與二三大臣之所共¶
議達兵機之要審地理之宜而足以貽謀於後世者也¶
故其後江南三行省嘗以遷調戍兵為言當時莫敢有¶
變其法者誠以祖宗成憲不易於變更也然卒之承平¶
既久將驕卒惰軍政不修而天下之勢遂至於不可為¶
夫豈其制之不善哉葢法久必弊古今之勢則然也世¶
<pb:KR3k0043_WYG_117-23b>¶
祖中統十六年定上都戍卒用本路元籍軍士國制郡¶
邑鎮戍士卒皆更相易置故每嵗以他郡兵戍上都軍¶
士罷於轉輸至是以上都民充軍者四千人每嵗令備¶
鎮戍罷他郡戍兵同知淛東道宣慰司事張鐸言江南¶
鎮戍軍官不便請以時更易置之國家既平江南以兵¶
戍列城其長軍之官皆世守不易故多與富民樹黨因¶
奪民田宅居室蠧有司政事為害滋甚鐸上言以為皆¶
不遷易之弊請更其制限以嵗月遷調之庶使初附之¶
<pb:KR3k0043_WYG_117-24a>¶
民得以安業也至二十六年江淮行省言先是丞相巴¶
延及元帥阿珠安塔哈等守行省時各路置軍鎮戍視¶
地方之輕重而為之多寡厥後蒙古岱代之悉更其法¶
易置將吏士卒殊失其宜今福建盜賊已平惟淛東一¶
道地極邊惡賊所巢穴請復還三萬戸以鎮守之哈喇¶
台一軍戍沿海明台伊竒哩一軍戍温處扎呼岱一軍¶
戍紹興婺州其寧國徽州初用土兵後皆與賊通今盡¶
遷之江北更調髙郵泰州兩萬户漢軍戍之揚州建康¶
<pb:KR3k0043_WYG_117-24b>¶
鎮江三城跨據大江人民繁㑹置七萬户府杭州行省¶
諸司府庫所在置四萬户府水戰之法舊止十所今擇¶
瀕海沿江要害二十二所分習閱習伺察諸盜錢塘控¶
扼海口舊置戰艦二十艘今増置戰艦百艘海船二十¶
艘樞宻院以聞悉從之¶
　　　魏勝戰車　　　　　　　　宋名臣録¶
公以意創如意戰車數百兩砲車弩車亦數十兩以備¶
戰守車上為獸面木牌少創十數條垂氊幕軟牌皆繪¶
<pb:KR3k0043_WYG_117-25a>¶
猛獸每車用二人推行可蔽五十人行則為陣可載輜¶
重器甲不勞士卒止則為營掛搭即為城壘守闗隘人¶
馬不能近遇敵可以禦箭鏃臨敵列陣如意車在陣外¶
以旗蔽映弩車當陣門其上寘床子十石力弩箭大如¶
鑿一箭能射數人一發三箭可數百歩砲車在陣施火¶
石砲亦二百歩初兩陣相近間發弓弩箭砲次近陣門¶
突出刀斧槍手交陣間出騎軍兩向掩擊得㧞陣追襲¶
小却則入陣間稍憩士卒不疲進退俱利伺便出擊臨¶
<pb:KR3k0043_WYG_117-25b>¶
時恐有拒遏亦預為解脫計常於夜習之勿令人見之¶
也以其制上于朝從之令諸軍依其式而多造焉¶
　　　論車戰　　　　　　　　　周士隆¶
古者戰陳士卒必與車乗相麗左傳云卒乗輯睦公乗¶
無人卒列無長車馳卒奔乗晉師先偏後伍亦為卒乗¶
列故毁車崇卒必有自来而古書未有記戰騎者要之¶
升陑入隧山澗稠阻非車所能用其必藉卒以濟而未¶
嘗不屬於車乗耳武王革車三百兩虎賁三千人自百¶
<pb:KR3k0043_WYG_117-26a>¶
夫長以上皆乘車非車外又有虎賁之士也六韜均兵分車¶
步騎各有屬險戰之法十車為聚二十車為屯前後相去二¶
十步左右六步夫險形豈有相似者乃與平地一槩區截已¶
是虚談易戰一車當步八十人一騎步卒八人一車當十¶
騎險戰一車當步卒四十人一騎當步卒四人一車當六¶
騎夫車步騎相當得勢者勝安有定形不然車之所蹂騎¶
之所馳何止當幾人而已徒以易險兩字對相裁減不待¶
知兵者知其繆也戰騎出匈奴所謂控弦引弓管子載騎¶
<pb:KR3k0043_WYG_117-26b>¶
冦始服專指北狄唐太宗謂蕃兵唯勁馬奔衝者六國時¶
燕趙邊朝始用之秦遂有騎卒將曹操始為戰騎陷騎逰¶
騎之法且云車徒常教以正騎隊常教以竒此書論戰騎¶
翼其兩傍掩其前後全是後代裹陣拐子馬事非古法也¶
　　　漢馬政　　　　　　　　　　通　考¶
林氏曰漢初民出善賦以備車馬又稍復古制勸民養¶
馬有一疋者復卒三人葢居閒則免三人之筭有事則¶
當三人之卒此内郡之制也至於邊塞則縱民畜牧而¶
<pb:KR3k0043_WYG_117-27a>¶
官不禁烏氏居塞則馬數千羣橋桃居塞則致馬千疋¶
于時内郡之盛則衆庶有馬阡陌成羣邊郡之盛則三¶
十六苑分置西北武帝初年單于入塞見馬布野而無¶
人牧者征伐四夷而馬徃来食長安者數萬疋既數出師¶
馬大耗乏乃行一切之令自封君而下至三百石吏以¶
次出馬則内郡庶民之有馬者欲望復卒難矣又令民¶
得畜邊者從官假馬母而歸其息十一則邊郡之欲廣¶
畜牧者難矣又匿馬者有罪有以列侯匿馬而腰斬者¶
<pb:KR3k0043_WYG_117-27b>¶
有以民或匿馬馬不具而長安令幾坐死者故内郡不¶
足則籍民以補車騎邊郡不足則發酒泉騾駞負石至¶
玉門闗輪䑓之恨始修馬令吁亦晚矣¶
　　　唐馬政　　　　　　　　　唐　志¶
馬者兵之用也監牧所以蕃馬也其制起於近世唐之¶
初起得突厥馬二千匹又得隋馬三千於赤岸驛徙之¶
隴右監牧之制始於此其官領以太僕其屬有牧監副¶
監凡羣置長一人十五長置尉一人嵗課功進排馬又¶
<pb:KR3k0043_WYG_117-28a>¶
有掌閑調馬習上又以尚乘掌天子之御左右六閑總¶
十有二閑為二廐以繫飼之初用太僕少卿張萬嵗領¶
羣牧自貞觀至麟徳四十年間馬七十萬六千置八坊¶
岐豳涇寧間地廣千里八坊之田千二百三十頃募民¶
耕之以給芻八坊之馬為四十八監而馬多地狭不能¶
容又析八監列布河西豐曠之野凡馬五千為上監三¶
千為中監餘為下監監皆有左右因地為之名方其時¶
天下以一縑易一馬萬嵗掌馬久恩信行於隴右後以¶
<pb:KR3k0043_WYG_117-28b>¶
太僕少卿李思文檢校隴右諸牧監使監牧有使自是¶
始其後益置八監於鹽州三監於嵐州鹽州使八統白¶
馬等坊嵐州使三統樓煩𤣥池天池之監凡征伐而發¶
牧馬先盡彊壯不足則取其次自萬嵗失職馬政頗廢¶
永隆中夏州牧馬之死失者十八萬四千景雲二年詔¶
羣牧嵗出髙品御史按察之開元初國馬益耗太常少¶
卿姜誨乃請以空名告身市馬於六胡州率三十匹讐¶
一㳺擊將軍命王毛仲領内外閑廐九年又詔天下之¶
<pb:KR3k0043_WYG_117-29a>¶
有馬者州縣皆先以郵遞軍旅之役定户復縁以升之¶
百姓畏苦乃多不畜馬故騎射之士減曩時自今諸州¶
民勿限有無䕃能家畜十馬以下免帖驛郵遞征行定¶
户無以馬為貲毛仲既領閑廐馬稍稍復始二十四萬¶
至十三年乃四十三萬其後突厥欵塞𤣥宗厚撫之嵗¶
許朔方軍西受降城為互市以金帛市馬於河東朔方¶
隴右牧之既雜胡種馬乃益壯天寳後諸軍戰馬動以¶
萬計王侯將相外戚牛駝羊馬之牧布諸道百倍於縣¶
<pb:KR3k0043_WYG_117-29b>¶
官皆以封邑號名為印自别將校亦備私馬議者謂秦¶
漢以来唐馬最盛天子又銳志武事遂弱西北蕃十一¶
載詔二京旁五百里勿置私牧十三載隴右羣牧都使¶
奏馬牛駝羊總六十萬五千六百而馬三十二萬五千¶
七百安禄山以内外閑廐都使兼知樓煩監隂選勝甲¶
馬歸范陽故其兵力傾天下而卒反肅宗收兵至彭原¶
率官吏馬抵平涼蒐監牧及私羣得馬數萬軍遂振至¶
鳯翔又詔公卿百寮以後乘助軍其後邊無重兵吐蕃¶
<pb:KR3k0043_WYG_117-30a>¶
乘隙陷隴右苑牧畜馬皆没矣乾元後回紇恃功嵗入¶
馬取繒馬皆病弱不可用永泰元年代宗欲親擊虜魚¶
朝恩乃請大搜城中百官士庶馬輸官曰團練馬下制¶
禁馬出城者已而復罷徳宗建中元年市闗輔馬三萬¶
實内廐貞元三年吐蕃羗渾犯塞詔禁大馬出潼蒲武¶
闗者元和十一年伐蔡命中使以絹二萬市馬河曲其¶
始置四十八監也據隴西金城平涼天水貟廣千里繇¶
京度隴置八坊為㑹計都領其間善水草腴田皆𨽻之¶
<pb:KR3k0043_WYG_117-30b>¶
後監牧使與坊皆廢故地存者一歸閑廐旋以給貧民¶
及軍吏間又賜佛寺道館幾千頃十二年閑廐使張茂¶
宗舉故事盡收岐陽坊地民失業者甚衆十三年以蔡¶
州牧地為龍陂監十四年置臨漢監於襄州牧馬三千¶
二百費田四百頃穆宗即位岐人叩闕訟茂宗所奪田¶
事下御史按治悉予民大和七年度支鹽鐡使言銀州¶
水甘草豐請詔刺史劉源市馬三千河西置銀川監以¶
源為使襄陽節度使裴度奏停臨漢監開成三年劉源¶
<pb:KR3k0043_WYG_117-31a>¶
奏銀川馬已七千若水草乏則徙牧綏州境今綏南二¶
百里四隅險絶寇路不能通以數十人守要畜牧無他¶
患乃以𨽻銀川監其後闕不復可紀¶
　　　宋馬政　　　　　　　　　宋　史(後同/)¶
熙寧以来有保馬户馬其後又變為給地牧馬神宗嘗¶
患馬政不善謂樞宻使文彦博曰羣牧官非人無以責¶
成效其令中書擇使卿舉判官冀國馬蕃息以給戰騎¶
熙寧元年詔曰方今馬政不修官吏無著效豈任不久¶
<pb:KR3k0043_WYG_117-31b>¶
而才不盡歟是何監牧之多官吏之衆而乏才之甚也¶
昔唐用張萬嵗三世典羣牧恩信行乎下故馬政修舉¶
後世稱為能吏今上自提總官屬下至坊監使臣既非¶
銓擇而遷徙迅速謂之假道欲使官宿其業而盡其能¶
不可得也為今之計者當簡其勞能進之以序自坊監¶
而上至於羣牧都監皆課其功而第進之以為任事者¶
勸焉於是樞宻副使邵元請以牧馬餘田修稼政以資¶
牧養之利而羣司言馬監草地四萬八千餘頃今以五¶
<pb:KR3k0043_WYG_117-32a>¶
萬馬為率一馬占地五十畆大名廣平四監餘田無幾¶
宜且仍舊而原武單鎮洛陽沙苑淇水安陽東平等監¶
餘良田萬七千頃可賦民以收芻粟從之已而樞宻院¶
又言舊制以左右騏驥院總司國馬景徳中始増置羣¶
牧使副都監判官以領廐牧之政使領雖重未嘗躬自¶
巡察不能周知牧畜利病以故馬不蕃息今宜分置官¶
局専任責成時上方留意牧監地然諸監牧田皆寛衍¶
為人所冐占故議者争請收其餘資以佐芻粟言利者¶
<pb:KR3k0043_WYG_117-32b>¶
乘之始以増賦入為務自是請以牧地賦民者紛然而¶
諸監尋廢是嵗天下應在馬凡十五萬三千六百有竒¶
初内外班直騎軍馬以四月下槽出牧迄八月上槽風¶
雨勞逸之不齊故多病斃圉人嵗被榜罰吏縁牧事害¶
民棚井科率無寧嵗四年乃命同修起居注曽孝寛較¶
度其利害孝寛請罷諸班直諸軍馬出牧以田募民出¶
租詔自来年如所請仍令三司備當牧五月芻粟五年¶
廢太原監七年廢東平原武監而合淇水兩監為一八¶
<pb:KR3k0043_WYG_117-33a>¶
年遂廢南北八監惟存沙苑一監而兩監司牧亦罷矣¶
沙苑先以𨽻陕西提舉監牧至是復屬之羣牧司始議¶
廢監時羣牧制置使文彦博言議者欲賦牧地與民而¶
收租課散國馬於編戸而責孶息非便詔元絳蔡確較¶
其利害上之於是中書樞宻院言河南北十二監起熙¶
寧二年至五年每監馬一千六百四十匹給騎兵者二¶
百六十四餘馬足配郵傳而兩監牧吏卒雜費及所占¶
地租為緡錢五十三萬九千有竒計所出馬為錢三萬¶
<pb:KR3k0043_WYG_117-33b>¶
六千四百餘緡而已今九監見馬三萬若不更制則日¶
就損耗於是卒廢之以其善馬分𨽻諸監餘馬皆斥賣¶
收其地租給市易本錢分寄籍常平出子錢以為市馬¶
之直監兵五千以為廣固指揮修治京城焉後遂廢髙¶
陽真定太原大名定州五監凡廢監錢歸市易之外又¶
以給熙河嵗計諸監既廢淤田司請廣行淤溉増課以¶
募耕者而河北制置牧田所繼言牧田没於民者五千¶
七百餘頃乃嚴侵冒之法而加告獲之賞自是利入増¶
<pb:KR3k0043_WYG_117-34a>¶
多元豐三年廢監租錢遂至百一十六萬元祐初議興¶
廢監以復舊制時已罷保甲教騎兵而還户馬於民於¶
是右司諌王巖叟言兵之所恃在馬而能蕃息之者牧¶
監也昔廢監之初識者皆知十年之後天下當乏馬已¶
而不待十年其弊已見此甚非國之利也乞收還户馬¶
三萬復置監如故監牧事委之轉運官而不専置使今¶
鄆州東平北京之大名元城衛州之淇水相州之安陽¶
洺州之廣平監以及瀛定之間棚塞草地疆畫具存使¶
<pb:KR3k0043_WYG_117-34b>¶
臣牧卒大半猶在稍加招集則指顧之間措置可定而¶
人免納錢之害國收牧馬之利豈非計之得哉又况廢¶
監以来牧地之賦民者為害多端若復置監牧而收地¶
入官則百姓戴恩如釋重負矣自是洛陽單鎮原武淇¶
水東平安陽等監皆復大觀元年尚書省言元祐置監¶
馬不蕃息而費用不貲今沙苑最號多馬然占牧田九¶
千餘頃芻粟官曹嵗費緡錢四十餘萬而牧馬止及六¶
千自元符元年至二年亡失者三千九百且素不調習¶
<pb:KR3k0043_WYG_117-35a>¶
不中於用以九千頃之田四十萬緡之費養馬而不適¶
於用又亡失如此利害灼然可見今以九千頃之田計¶
其磽瘠三分去一猶得良田六千頃以直計之頃為錢¶
五百餘緡以一頃募一馬則人得地利馬得所養可以¶
紹述先帝隐兵於農之意請下永興軍路提㸃刑獄司¶
及同州詳度以聞俟見實利則六路新邊閒田當以次¶
推行時熙河路蘭湟牧馬司又請兼募願養牝馬者每¶
收三駒以其二歸官一充賞詔行之是嵗臣僚言岷州¶
<pb:KR3k0043_WYG_117-35b>¶
應募養馬者至萬餘匹於是自守貳而下遞賞有差¶
　　　保馬法¶
保甲養馬者自熙寧五年始先是中書省樞宻院議其¶
事於上前文彦博吳充言國馬宜不可闕今法馬死者¶
責償恐非民願安石以為令下而京畿投牒者已千五¶
百戸決非出於驅廹持論益堅五月詔開封府界諸縣¶
保甲願牧馬者聴仍以陕西所市馬選給之六年曽布¶
等承詔上其條約凡五路義勇保甲願養馬者户一疋¶
<pb:KR3k0043_WYG_117-36a>¶
物力髙願養二疋者(□/)皆以監牧見馬給之或官與其¶
直令自市毋或彊與府界毋過三千疋五路毋過五千¶
疋襲逐盜賊外乘越三百里者有禁在府界者免體量¶
草二百五十束加給以錢布在五路者嵗免折變縁納¶
錢三等以上十戸為一保四等以下十戸為一社以待¶
病斃逋償者保戸馬斃保戸獨償之社戸馬斃社戸半¶
償之嵗一閱其肥瘠禁苛留者凡十四條先從府界頒¶
焉五路委監司經畧司州縣更度之於是保甲養馬行¶
<pb:KR3k0043_WYG_117-36b>¶
於諸路矣時河東騎軍馬萬一千餘疋畨戍率十年一¶
周議欲省費乃行五路義勇保甲養馬法兵部言河東¶
正軍馬九千五百疋請權罷官給以義勇保甲馬五千¶
補之以合額俟正軍馬不及五千始行給配下中書樞¶
宻院樞宻院以為官養一馬嵗為錢二十七千民養一¶
馬纔免折變縁納錢六千五百折米而輸其直為錢十¶
四千四百餘皆出於民決非所願况減軍馬五千疋邊防¶
事宜何所取備若存官軍馬如故漸令民間從便牧馬不¶
<pb:KR3k0043_WYG_117-37a>¶
以五千為限於理為可中書謂官養一馬以中價率之¶
為錢二十七千募民牧養可省雜費八萬餘緡計前二¶
年官馬死倍於保甲馬而保甲有馬可以習戰禦盜公¶
私兩便帝卒從樞宻院議九年京畿保甲養馬者罷給¶
錢布止免輸草而増馬數元豐六年取河東路保甲十¶
分之二以教騎戰且以本路鹽息錢給之毎二十五千¶
令市一馬仍以五年為限七年詔京東西路免教閱毎¶
都保養馬五十疋疋給錢十千限京東以十年京西十¶
<pb:KR3k0043_WYG_117-37b>¶
五年而數足置提舉保甲馬官京西以吕公雅京東以¶
霍翔領之罷鄉村物力養馬之令養户馬者免保甲馬¶
皆翔所陳也翔及公雅既領提舉事多所建白請借常¶
平錢毎路五萬緡付州縣出息以賞馬之充肥及孶息¶
者願以私馬印為保馬者聴養馬至三疋蠲役外每疋¶
許次丁一人贖杖罪之非侵損於人者詔悉從之公雅¶
又令毎都嵗市二十疋限十五年者促為二年半京西¶
不産馬民貧乏益不堪上慮有司責數過多百姓未喻¶
<pb:KR3k0043_WYG_117-38a>¶
上意詔如元令稍増其數公雅乃請每都嵗市八疋限¶
以八年山縣限以十年翔又奏本路馬已及萬疋請令¶
諸縣弓手各養一疋以贖失捕之罪哲宗嗣位言新法¶
之不便者以保馬為急乃詔曰京東西保馬期限極寛¶
有司不務循守遂致煩擾先帝已嘗手詔詰責今猶未¶
能遵守其兩路市馬年限並如元詔尋又詔以兩路保¶
馬分配諸軍餘付太僕寺不堪支配者斥還民户而責¶
官直翔公雅皆以罪去而保馬遂罷户馬者慶厯中嘗¶
<pb:KR3k0043_WYG_117-38b>¶
詔河北民戸以物力養馬以備官買熙寧二年河北察¶
訪使曽孝寛以為言始參考行之是時諸監既廢仰給¶
市馬而義勇保甲馬復從官給朝廷以乏馬為憂元豐¶
三年以王拱辰之請詔州縣戸各許資産市馬坊郭家¶
産及三千緡鄉村五千緡若坊郭鄉村通及三千緡以¶
上者各養一馬増倍者馬亦如之至三疋止馬以四尺¶
三寸以上齒限八嵗以下及十五嵗則更市如初籍於¶
提舉司於是諸道各上其數時初立法上慮商賈乘時¶
<pb:KR3k0043_WYG_117-39a>¶
髙直以病民命以羣牧司驍騎以上千疋出市以平其¶
直熙寧中嘗令徳順軍蕃部養馬帝問其利害王安石¶
謂今坊監以五百緡得一馬若委之熙河蕃部當不至¶
重費蕃部地宜馬且以畜牧為生誠為便利已而得駒¶
庳劣亡失者責償蕃部苦之其法尋廢時西方用兵頗¶
調户馬以給戰騎借者給還死則償直七年遂詔河東¶
鄜延環慶路各發戸馬二千以給正兵河東就給本路¶
鄜延益以永興軍路及京西坊郭馬環慶益以秦鳯等¶
<pb:KR3k0043_WYG_117-39b>¶
路及開封府界馬戸馬既配兵後遂不復補京東西既¶
更為保馬諸路養馬指揮至八年亦罷其後給地牧馬¶
則亦本於户馬之意云¶
　　　論保馬　　　　　　　　　馬端臨¶
按熙寧五年所行者戸馬也元豐七年所行者保馬也¶
皆是以官馬責之於民令其守養戸馬則是蠲其科賦¶
保馬則是蠲其征役史志言戸馬之將行也王介甫以¶
為京畿百姓投牒願應募者已千五百戸保馬之將行¶
<pb:KR3k0043_WYG_117-40a>¶
也霍翔以為禹城一縣願應募者為馬已四百四十八¶
葢法行之初民皆樂從初非官府抑逼夫樂從之說出¶
於建議者之口未必有是事實然所謂投牒應募之數¶
未必全虚葢民本非樂為養馬也當時科賦征役必是¶
繁重故茍有一役於官而得以自免則亦不暇詳慮却¶
顧而靡然從之正栁子厚所謂吾蛇尚存則弛然而卧¶
時而獻之退而甘食其土之所有以盡吾齒是也及其¶
久也馬之斃者賠償不訾且奉行之吏務為苛峻於是¶
<pb:KR3k0043_WYG_117-40b>¶
數之少者増之期之寛者促之始重為病矣¶
　　　畢再遇水櫃　　　　　　　羅大經¶
開禧用兵諸將皆敗唯畢再遇數有功敵常以水櫃敗¶
我再遇夜縛藁人數千衣以甲胄持旗幟戈矛儼立成¶
行昧爽鳴鼓敵人驚視亟放水櫃旋知其非真也甚沮¶
乃出師攻之敵大敗又嘗引敵與戰且前且却至于數¶
四視日已晚乃以香料煮黒荳布地上復前搏戰佯為¶
敗走敵乘勝追逐其馬已饑聞荳香皆就食鞭之不前¶
<pb:KR3k0043_WYG_117-41a>¶
我師反攻之敵人馬死者不勝計又嘗與敵對壘度敵¶
兵至者日衆難與争鋒一夕㧞營去慮来相追乃留旗¶
幟於營并縛生羊置其前二足於鼓上擊鼓有聲敵不¶
覺其為空營復相持竟日及覺欲追則已逺矣近時流¶
州蠻叛荆湖制司遣兵討之蠻以竹為箭傅以毒藥畧¶
著人肉血濡縷無不立死官軍畏之莫敢前乃祖再遇¶
之智裝束藁人羅列焜燿蠻見之以為官軍萬矢俱發¶
伺其矢盡乃出兵攻之直𢷬其穴一戰而平¶
<pb:KR3k0043_WYG_117-41b>¶
　　　邊市　　　　　　　　　　宋　志¶
市易之設本漢平準將以制物之低昻而均通之其弊¶
也以官府作賈區公取牙儈之利而民不勝其煩矣熙¶
寧三年保平軍節度推官王韶倡為縁邊市易之說丐¶
假官錢為本詔秦鳯路經畧司以川交子易物貨給之¶
因命韶為本路帥司幹當兼領市易事時欲移司於古¶
渭城李若愚等以為多聚貨以啟戎心又妨秦州小馬¶
大馬私貿易不可文彦博曽公亮馮京皆韙之韓絳亦¶
<pb:KR3k0043_WYG_117-42a>¶
以去秦州為非唯王安石曰古渭置市易利害臣雖不¶
敢斷然如若愚奏必無可慮七月詔轉運司詳度復問¶
陳升之升之謂古渭極邊恐啓羣羗闚覬心安石乃言¶
今蕃户富者徃徃蓄緡錢二三十萬彼尚不畏劫奪豈¶
朝廷威靈乃至衰弱如此今欲連生羌則形勢欲張應¶
接欲近古渭邊砦便於應接商旅並集居者愈多因建¶
為軍増兵馬擇人守之則形勢張矣且蕃部得與官市¶
邊民無復逋負足以懐来其心因收其贏以助軍費更¶
<pb:KR3k0043_WYG_117-42b>¶
闢荒土異日可以聚兵¶
　¶
　¶
　¶
　¶
　¶
　¶
　稗編卷一百十七¶
